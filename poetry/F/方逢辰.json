[
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "题卢可庵天边风露楼",
        "preface": "",
        "paragraphs": [
            "龙泉三尺倚天横，浊世滔滔我独清。",
            "一柱高台仙掌起，愿推一滴活苍生。"
        ],
        "notes": "",
        "id": "8511384ded3541bd0ca03d9fb6c89631"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "题柯峰谳掾钱君叔行敬简轩",
        "preface": "",
        "paragraphs": [
            "是非辩白只须钦，敬简奚消读吕刑。",
            "一片公心一双眼，心醒醒则眼醒醒。"
        ],
        "notes": "",
        "id": "1fd26bb7d2f8e879a23dbc782927d70c"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "赠尹巽斋数学",
        "preface": "",
        "paragraphs": [
            "阴阳晴雨可前知，此是人间第一奇。",
            "鼾睡华山何日觉，烦君更与问希夷。"
        ],
        "notes": "",
        "id": "f40eb28a3661d2ee273b8080ce0ec75c"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "题吴氏梅堂",
        "preface": "",
        "paragraphs": [
            "闻君家在雪边住，靠尽阑干索尽诗。",
            "只怕梅花应冷笑，清香元不要人知。"
        ],
        "notes": "",
        "id": "d9e94bf3bfa77973154298d5a1edf31d"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "问天",
        "preface": "",
        "paragraphs": [
            "胭脂十二万风尘，一样胞胎父母身。",
            "天欲杀之胡至此，厥初何用降生民。"
        ],
        "notes": "",
        "id": "3d1f5cf2b05dae1600c677b2bbc24b24"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "天对",
        "preface": "",
        "paragraphs": [
            "羊祜乘危乃并孙，杨坚非解自蚕陈。",
            "长江不是无天堑，只为江南多妇人。"
        ],
        "notes": "",
        "id": "9a4597e996bdbec2503d8f01dc4de7f0"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "赠墨士翁彦卿",
        "preface": "",
        "paragraphs": [
            "一团烟里蓄明光，做出棱棱竹样刚。",
            "语汝好寻台阁主，直将劲节扫豺狼。"
        ],
        "notes": "",
        "id": "e37dd155230523fbc4e6566d81a3a5a3"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "赠风鉴曹老眼",
        "preface": "",
        "paragraphs": [
            "九重拊髀叹才难，币聘皇皇难未戡。",
            "老眼试寻天下看，岂无颇牧在东南。"
        ],
        "notes": "",
        "id": "6bc9426280f165dd50855f72897de2be"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "送胡兄远游",
        "preface": "",
        "paragraphs": [
            "人言行路险于山，君却乘槎欲问天。",
            "毕竟家邦总闻达，鸡鸣猛著祖生鞭。"
        ],
        "notes": "",
        "id": "6c39858b0c3f1fe5c34f5539eac73528"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "赠月心",
        "preface": "",
        "paragraphs": [
            "苍苔破屋生涯足，淡饭清汤梦寐安。",
            "认得秀才穷快活，何须烦恼做穷官。"
        ],
        "notes": "",
        "id": "954be60e49e0ee65ac2be9f61711c882"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "赠大佛老子卖药斋僧",
        "preface": "",
        "paragraphs": [
            "药中得报饭中施，始实终空不是呆。",
            "水复去来来复去，谁知无去亦无来。"
        ],
        "notes": "",
        "id": "99655f53a1c29d2dfca51c6db5a3ed45"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "赠南山寄傲轩",
        "preface": "",
        "paragraphs": [
            "著心寻处元无物，开眼见时都是天。",
            "楚市少年霸陵尉，纷纷蠛蠓过吾前。"
        ],
        "notes": "",
        "id": "4e290ac0ac17f4c6f3cb0c2c2c03dcad"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "赠相者",
        "preface": "",
        "paragraphs": [
            "烟霞泉石在空谷，富贵貂蝉在北方。",
            "林下野人无可相，相人须去相侯王。"
        ],
        "notes": "",
        "id": "1b3fa478cbd4f08b7388163b105c092e"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "赠梁电目",
        "preface": "",
        "paragraphs": [
            "满睫尘埃寸许深，世间豪杰尚山林。",
            "冰壶指见形骸外，难照江湖一片心。"
        ],
        "notes": "",
        "id": "178cdd337320f46124960df2422a34c8"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "庆明堂礼成",
        "preface": "",
        "paragraphs": [
            "合宫芬郁彻垓埏，治象阳明景烂然。",
            "云气朝𬯀疑欲雨，帝心夕惕即旋干。",
            "皇穹后土实临汝，祖德宗功鉴在天。",
            "既灌更祈如未灌，缉熈此福万斯年。"
        ],
        "notes": "",
        "id": "c2aa50c950cef351dcb91bf761d645e9"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "和刘府判",
        "preface": "",
        "paragraphs": [
            "英雄牢落谷音空，敦薄犹存柳下风。",
            "善政有声闻六邑，病躯无自谒千峰。",
            "乾坤许大心知少，道义相交我辈同。",
            "珍重瑰章何以报，烟云留护峡山松。"
        ],
        "notes": "",
        "id": "d46dec33c5ab444bf3323e95c5d383ce"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "和张寓轩题孤山二首  其一",
        "preface": "",
        "paragraphs": [
            "吝骄专恣讳言兵，祸本伊谁自种成。",
            "潮汛有时声转怒，权奸一死罚犹轻。",
            "道无起灭无今古，物有消虚有长盈。",
            "赞化正需豪杰手，华山深处卧升平。"
        ],
        "notes": "",
        "id": "a2c4ed3e10e541da70f1ad4ab8dbebb0"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "和张寓轩题孤山二首  其二",
        "preface": "",
        "paragraphs": [
            "西湖旧事逝如流，红紫尘沙新绿稠。",
            "昔日赏心今日吊，前人遗迹后人游。",
            "雨观水色连山色，晴看湖头送日头。",
            "鸥鹭无情自来往，兴亡不管帝王州。"
        ],
        "notes": "",
        "id": "7eac1b951b5a4004667a9c6a2fec885e"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "挽有宋周府君袁夫人",
        "preface": "",
        "paragraphs": [
            "孩提均识爱其亲，未有君家最睦姻。",
            "逊畔以全诸父义，在原此岂妇人仁。",
            "一门邹鲁斯文地，三世羲皇太古人。",
            "朱紫满门直余事，九京可作百其身。"
        ],
        "notes": "",
        "id": "4fc31ba4eea36b8031f43c37ea5a5471"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "挽宋尚书余公二首  其一",
        "preface": "",
        "paragraphs": [
            "时样多求赫赫声，惟公独韫玉精神。",
            "传无房杜可书事，心即羲皇太古人。",
            "日月升时先奋翼，风云浓处忽抽身。",
            "苍苍忍夺客星去，却使凌烟忆老臣。"
        ],
        "notes": "",
        "id": "44458f8640b6712d89d66e1f5c735680"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "挽宋尚书余公二首  其二",
        "preface": "",
        "paragraphs": [
            "扁舟一叶掠垂虹，因泛江莲得识公。",
            "千里军民安席上，一年宾主坐春中。",
            "斑催紫橐朝天近，梦到黄粱霍地空。",
            "契阔真情言不尽，只将楚些寄东风。"
        ],
        "notes": "",
        "id": "394270fdff4eabeb1cccebb15b51aeb7"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "挽宋吏部赵公",
        "preface": "",
        "paragraphs": [
            "翱翔碧水又蓬山，再入郎闱即丐闲。",
            "屡疏朝端词梗梗，一麾道院政斑斑。",
            "阁因书创家邹鲁，堂以亲名行冉颜。",
            "所恨与公非识面，一诗寄雁写潸潸。"
        ],
        "notes": "",
        "id": "094bfb4737c68202d6ed3651db55289c"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "被召不赴",
        "preface": "",
        "paragraphs": [
            "万里皇华遣使辀，姓名曾覆御前瓯。",
            "燕台礼重金为屋，严濑风高玉作钩。",
            "丹凤喜从天上落，白驹须向谷中求。",
            "敲门不醒希夷睡，休怪山云著意留。"
        ],
        "notes": "",
        "id": "100b99e8f83716fc4268f0c8dfb17576"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "赠樵隠",
        "preface": "",
        "paragraphs": [
            "樵仙深入琴棋境，一笑出门天地宽。",
            "人世已非存朽斧，土音不改只南冠。",
            "琴中自有铁心在，局外何妨道眼观。",
            "霁月光风元属我，饭牛何谓夜漫漫。"
        ],
        "notes": "",
        "id": "32d4f1f207ebbca2f7888d6c4f404996"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "题何潜斋安乐窝",
        "preface": "",
        "paragraphs": [
            "闲中历览古和今，夫岂全无所用心。",
            "书为重看因熟读，诗添新作费沉吟。",
            "消磨暇日尊前酒，赓和薰风膝上琴。",
            "过去未来都不管，却看明月是知音。"
        ],
        "notes": "",
        "id": "6ae2570f9a0034c82f8ee6e013e2b4ca"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "颂徐大可为六县减免税粮得请",
        "preface": "",
        "paragraphs": [
            "六县驩娱己独劳，肯心行善是人豪。",
            "乞怜请命茧丝价，起死回生鼎釜熬。",
            "谁谓他人无力气，不于好事拔毫毛。",
            "老夫赞咏非夸诩，此在春秋亦合褒。"
        ],
        "notes": "",
        "id": "cd18ed1e3534102794949568e2e185d6"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "石峡山茶盛开  其一",
        "preface": "",
        "paragraphs": [
            "冰崖赤骨物俱老，火树生阳我不孤。",
            "铁叶几经寒暑战，丹心不为雪霜枯。",
            "托根峡里老居士，加号花中烈丈夫。",
            "颜色不淫枝干古，洛阳牡药只为奴。"
        ],
        "notes": "",
        "id": "7c4e5ff78f0a5203786de900a3770075"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "石峡山茶盛开  其二",
        "preface": "",
        "paragraphs": [
            "凡卉春妍夸国色，此花阴极抱阳明。",
            "人疑芝草非时出，我谓丹砂托树生。",
            "可惜洛中忻富贵，不知霜里蓄精英。",
            "老夫诗若宋初出，牡药如何得盛行。"
        ],
        "notes": "",
        "id": "22024abde5ea68bd2266bd1dc408d5a4"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "饯修史宫讲吏部陈大著赴镇赣州",
        "preface": "",
        "paragraphs": [
            "蠡湖擘破亨衢开，山川钟作魁奇材。",
            "九关叫后入云岫，六阴卷出登蓬莱。",
            "著庭万卷了汗竹，粉闱胡事被先幞。",
            "非徒五马人生荣，正要急流刚扷足。",
            "章贡二水分西东，江右九郡斯为雄。",
            "亭横尘外眇四海，台插天表森孤峰。",
            "三百里水见沙碛，一十八滩如剑脊。",
            "醉读题咏呼坡翁，此是太守风月窟。",
            "又闻犷俗多惊湍，况有虿尾邻诸蛮。",
            "付之重寄忧亦大，此是太守思虑关。",
            "代木诗废友道缺，道山幸有诗送别。",
            "一言爱助当何如，思虑先之后风月。"
        ],
        "notes": "",
        "id": "ac3fbeef40fe4038d1dc322e26180cc4"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "钱判府国史直讲秘书赴镇南剑",
        "preface": "",
        "paragraphs": [
            "番江之峰高插天，番湖之水渊其渊。",
            "山川钟作一书簏，胸次汹涌万斛泉。",
            "呼来天上佐良史，唤起英雄斧奸魅。",
            "玉堂万字云锦章，赤墀一对国士器。",
            "天为资善择畏师，汝作羽翼从吾儿。",
            "光芒忽报动双剑，翱翔直去分一麾。",
            "我闻了翁铁梁脊，生晚不得拜履舄。",
            "又闻龟山与延平，首为东南揭标的。",
            "今君剖符守其乡，视三先生为有光。",
            "开明义理当日用，扶植气节争秋霜。",
            "知君报政只数月，袴襦万口九天彻。",
            "去时好趁芦花天，归时又见橙橘节。",
            "道山缱绻持一觥，临别惟有诗送行。",
            "执手不敢赞谀语，版样惟视三先生。"
        ],
        "notes": "",
        "id": "8c0c6a9f4f517d3d24a763a672ad2ec5"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "和佥事夹谷之寄韵",
        "preface": "",
        "paragraphs": [
            "夫子说周易，肇开太极分。",
            "及乎作春秋，下逮西狩麟。",
            "混辟至决裂，坚冰致习驯。",
            "三皇何皞皞，五帝何纷纷。",
            "卓哉洙泗翁，道大孤无邻。",
            "于是作六经，以救万世人。",
            "孟氏辨义利，战国骇所闻。",
            "不肯为老聃，和光同其尘。",
            "人不识四端，岂知有君亲。",
            "孔孟作日月，然后夜向晨。",
            "天高与地下，中立师与君。",
            "师以扶纲常，君以治广轮。",
            "廉耻甚𫓧钺，礼教威斧斤。",
            "自古立宇宙，以道为精神。",
            "清溪斗大邑，土瘠民甚贫。",
            "虎豺方恣睢，骃骐忽诹询。",
            "痛民若赤子，礼士如上宾。",
            "箪瓢在陋巷，穷则独善身。",
            "家有读书屋，乃为劫火焚。",
            "仁人忽行恻，仲氏敢具陈。",
            "公肯挈坠道，天未亡斯文。",
            "移檄作主宰，歌诗示恩勤。",
            "弦歌已久废，简陋尚可因。",
            "祠堂俨遗像，生徒招惊麕。",
            "户内有洙泗，山中见华勋。",
            "光霁挹茂叔，粹盎师伯淳。",
            "体用契忠恕，恭安想天申。",
            "仰师千载上，兴起三代民。",
            "剥穷果不食，贞下元又春。",
            "太极在何处，青归烧痕新。"
        ],
        "notes": "",
        "id": "faedb75f8e13aa531debad3cd6786af7"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "送潘翠谷",
        "preface": "",
        "paragraphs": [
            "无屋住僧庐，无菜挑野草。",
            "野草风味长，僧庐人迹少。",
            "剥剥谁扣扃，访予事幽讨。",
            "钱唐有骚翁，自号翠谷老。",
            "疋马游南墙，要伴松竹好。",
            "遐思到山人，迂寻出诗稿。",
            "诗无怨苦吟，扫退郊与岛。",
            "胸次鲍明远，笔下王逸少。",
            "我观阴与阳，禅代何时了。",
            "不能为鲁连，尚可作商皓。",
            "长歌黍离篇，酹酒问旻昊。"
        ],
        "notes": "",
        "id": "da6cf677235d06636c0bf2bea6ffb91b"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "赠术士刘衡鉴",
        "preface": "",
        "paragraphs": [
            "高目下耳赫如鉴，福善祸淫平如衡。",
            "颜癯胡夭跖胡寿，季氏乃富宪乃贫。",
            "伯道无儿汤有后，造物岂是鉴不明。",
            "孔明遗恨懿血食，造物岂是衡不平。",
            "当知禀气有清浊，所以人品有善恶。",
            "至若夭寿与贱贵，又是禀气有厚薄。",
            "清浊厚薄物自圣，洪纤高下天何言。",
            "君子惟以理自充，英雄难与造物争。",
            "前人论理不论气，不信试问刘鉴衡。"
        ],
        "notes": "",
        "id": "915c3826fa67e0975af2c483a3868d83"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "赠星命舒云峰",
        "preface": "",
        "paragraphs": [
            "五星聚东井，天下王业开。",
            "五星聚奎宿，天下多贤才。",
            "蚩尤扫彯□，搀枪卷飞埃。",
            "日月黄道见火罗，计孛乌能为之灾。",
            "云峰挟术善说命，穷通贵贱非所问。",
            "敢问何时聚五星，今年五星聚何分。",
            "圣人在上天下平，疏食饮水甘曲肱。"
        ],
        "notes": "",
        "id": "a7192ae181d00323d571dd1d8ec79a48"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "题卢文峰十二知丞文集",
        "preface": "",
        "paragraphs": [
            "骊珠一颗千仞渊，渔翁探得遭骊眠。",
            "一朝吹堕千万颗，恐是蛟骊卧半天。",
            "骈花俪叶妙天下，文赋直追古班马。",
            "手抉河汉裂锦章，写在诗歌轧骚雅。",
            "大篇赤手捕长蛇，不须控勒骑生䯄。",
            "短篇任意起忽伏，苍江浩浩涛中槎。",
            "文章妙手压场屋，到底亡羊还得鹿。",
            "庐陵方买载月舟，清淡又展朝天轴。",
            "军将打门书一封，呼起醉梦为醒松。",
            "只怕至宝不肯留山中，雷霆风雨取去还蛟龙。"
        ],
        "notes": "",
        "id": "85c05207705f5194803b888a00a7dc43"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "挽郑直斋居士",
        "preface": "",
        "paragraphs": [
            "有姪宰相才，昔惟吕文穆。",
            "有婿国士器，昔惟晏同叔。",
            "公乃兼其荣，秀气塞一门。",
            "为国作瑞琏，頼公培福根。",
            "世态方恶直，公乃自立的。",
            "掉头蛮触争，冷坐雪月窟。",
            "今世能几人，如公心迹清。",
            "馨艳有如此，公死犹如生。"
        ],
        "notes": "",
        "id": "c113411ae0a1e87ca2483be5cda1a662"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "赠杨内舍景尧刲股",
        "preface": "",
        "paragraphs": [
            "子肉可疗亲，或曰不敢毁。",
            "不见母生儿，生死一间耳。",
            "此身母之身，非可认为己。",
            "杀身可救母，当还爱一死。",
            "天理通神明，寸肤直糠粃。",
            "苟能充此心，是即学曾子。"
        ],
        "notes": "",
        "id": "cc385c226fe766fbf409bc62a1deae09"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "赠五星陈东野",
        "preface": "",
        "paragraphs": [
            "粤从动静极互根，裂为二气分五行。",
            "未有二气先有理，理与气合人物生。",
            "人惟禀得天地气，故为耳目形口鼻。",
            "人惟禀得气之理，故为仁义为礼智。",
            "气为人形理为心，同是水木火土金。",
            "今人问气不问理，茫茫只向天外寻。",
            "人而不仁木已死，不须更论败在子。",
            "人而薄义金已伤，如何却说生在巳。",
            "无礼无智水火灭，不忠不信土气绝。",
            "人于心上斩了根，是气安从有萌蘗。",
            "出门一笑逢星翁，谈天议论迥不同。",
            "若能论气又论理，太极只在挑包中。"
        ],
        "notes": "",
        "id": "e8245ef1a39807e4dd1c133e13b73650"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "田父吟",
        "preface": "",
        "paragraphs": [
            "清溪眇如斗大邑，万山壁立土硗瘠。",
            "百分地无一分田，九十九分如剑脊。",
            "一亩之地高复低，节节级级如横梯。",
            "畈心一畦可一亩，边旁一亩分数畦。",
            "大家有田仅百亩，三二十亩十八九。",
            "父母夫妻子妇孙，一奴一婢成九口。",
            "一口日噉米二升，茗鹾醯醤菜与薪。",
            "共来日费二三斗，尚有输官七八分。",
            "小民有田不满十，镰方放兮有菜色。",
            "曹胥乡首冬夏临，催科差役星火急。",
            "年年上熟犹皱眉，一年不熟家家饥。",
            "山中风土多食糜，两儿止肯育一儿。",
            "只缘人穷怕饿死，可悲可吊又如此。",
            "有司犹曰汝富民，手执鞭敲目怒视。",
            "今年淫雨天作难，汹涌澎湃四五番。",
            "浮尸弊屋环江下，迸山裂地如鲸奔。",
            "半山都成水泽国，平地皆作龙蛇窟。",
            "水头晚退早复来，屋角朝出夕又没。",
            "岿然令丞簿尉衙，下视四境无人家。",
            "水平归家无屋住，有屋住者无生涯。",
            "农民抛家认亩陇，担砂翻石肩皆肿。",
            "百千一亩判晚秧，一坵分作两坵种。",
            "都来一亩无百千，买秧已费半百钱。",
            "眼前插种已剜肉，头后丰歉犹在天。",
            "晚田再种未可保，早田无秧为出草。",
            "皂衣旦暮来槌门，今年苗税催得早。",
            "打快织机趁头纲，作急籴米输苗仓。",
            "更有一言牢记取，断不许人言灾荒。"
        ],
        "notes": "",
        "id": "0807d68e9a8a44a9a657fd9d85883d8d"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "猩猩歌",
        "preface": "",
        "paragraphs": [
            "猎者围猩猩，疑其以众抗。",
            "诿曰不取小，惟取大与壮。",
            "众猩自相仇，推挤送其长。",
            "以次索二三，不复推已往。",
            "四五至于十，无一得释放。",
            "众猩怒相目，各悔受人诳。",
            "及早同一心，未必躯尽丧。",
            "吁嗟兽不灵，相仇无足嗔。",
            "胡为豪杰群，不能自相亲。",
            "秦人吞六国，诸侯各附秦。",
            "并力取其一，冀不及他人。",
            "智者欲合从，徒自腐舌唇。",
            "安得先震邻，然后于其身。",
            "彼先噬其一，其次祸亦均。",
            "早知秦用术，六国同一心。"
        ],
        "notes": "",
        "id": "7116bb865fe6c067f1e72d9da981d114"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "鸡雏吟",
        "preface": "",
        "paragraphs": [
            "我闻先儒云，鸡雏可观仁。",
            "须臾不舍母，是即孝弟根。",
            "不待教而知，不待习而成。",
            "于斯为良知，于斯为良能。",
            "人从此充拓，四海皆闵曾。",
            "异哉鸡伏鹜，出壳忘其恩。",
            "子向水中去，母从岸呼鸣。",
            "子往母亦往，子疏母愈亲。",
            "鹰隼飞在天，母亦与子惊。",
            "或遇狸与狌，爱雏忘其身。",
            "不顾力小大，直与争死生。",
            "天于微物上，感人恻隠真。",
            "人观鸡护雏，铁石为动情。",
            "子呱方卧冰，安得卵覆人。",
            "勿看鸡伏鹜，吾则行吾仁。"
        ],
        "notes": "",
        "id": "172a645e5b3af037e6eff0ccf797b80d"
    },
    {
        "author": "方逢辰",
        "dynasty": "宋",
        "type": "诗",
        "rhythmic": "",
        "title": "南康遇雪",
        "preface": "",
        "paragraphs": [
            "夜来怪甚风太颠，掀簸震撼不可眠。",
            "门前铁骑怒拔屋，枕上猛虎飞吼天。",
            "却是庐山夕作雪，杨花未春先擘绵。",
            "左蠡门前玉两柱，江心落石鹭一拳。",
            "五峰千仞削银壁，重湖万顷开璚田。",
            "若使璚田可以种，虽遭赤地民不癫。",
            "若使银壁可以铸，当造白币权飞钱。",
            "要知冬燠生意泄，明年造化工斯全。",
            "帝呼玄冥急收歛，闭塞阳气胚丰年。",
            "虽云不可耕与种，桑麻谷粟兹开先。"
        ],
        "notes": "",
        "id": "4fbc5b661d3f1666be0d07e16eb81903"
    }
]