[
    {
        "author": "范宗尹",
        "dynasty": "宋",
        "type": "诗",
        "rhythmic": "",
        "title": "诗一首  其一",
        "preface": "",
        "paragraphs": [
            "丈人古君子，清德肖冰玉。",
            "仕宦三十载，一饱犹仰禄。",
            "驱车向金阙，此行何太速。",
            "家山岂不恋，陶令瓶无粟。"
        ],
        "notes": "",
        "id": "7c110878e79751d3a83b280c1faa091a"
    },
    {
        "author": "范宗尹",
        "dynasty": "宋",
        "type": "诗",
        "rhythmic": "",
        "title": "诗一首  其二",
        "preface": "",
        "paragraphs": [
            "晓出城东路，寻僧聊避喧。",
            "宿云开岭岫，晚稻没川原。",
            "村暗桑枝合，林红柿子繁。",
            "日斜僮仆困，共喜到山门。"
        ],
        "notes": "",
        "id": "bf6fb2a0b8876c363ef21e0ccd43e7ec"
    },
    {
        "author": "范宗尹",
        "dynasty": "宋",
        "type": "诗",
        "rhythmic": "",
        "title": "诗一首  其三",
        "preface": "",
        "paragraphs": [
            "古寺山环合，崎岖路仅通。",
            "一庵寒闭户，群木夜号风。",
            "幽胜穷探尽，尘劳洗涤空。",
            "兹游恐不再，聊记小诗中。"
        ],
        "notes": "",
        "id": "a43255c2343cbe3a3ca152f8d7e5f7b7"
    },
    {
        "author": "范宗尹",
        "dynasty": "宋",
        "type": "诗",
        "rhythmic": "",
        "title": "题石桥",
        "preface": "",
        "paragraphs": [
            "古木森森白昼昏，瀑泉飞处两山分。",
            "石梁跨谷欣初睹，茗椀浮花信旧闻。",
            "行古向来悲一跌，洁身此去欲三薰。",
            "至人傥有矜怜意，便与提携出世纷。"
        ],
        "notes": "",
        "id": "de7b6dcde6c5cb92856ccbfdc9333b99"
    },
    {
        "author": "范宗尹",
        "dynasty": "宋",
        "type": "诗",
        "rhythmic": "",
        "title": "游大有空明洞",
        "preface": "",
        "paragraphs": [
            "暂到山中礼法坛，空明云气逼面寒。",
            "当年孤鹤是何处，遥想天风坠羽翰。"
        ],
        "notes": "",
        "id": "feb1e51120509a2e0dc957949190e7bc"
    },
    {
        "author": "范宗尹",
        "dynasty": "宋",
        "type": "诗",
        "rhythmic": "",
        "title": "题雁荡山",
        "preface": "",
        "paragraphs": [
            "一径入幽谷，随山几萦盘。",
            "云树深蓊蔚，石溪响潺湲。",
            "我来春色晚，山花亦何繁。",
            "好鸟不知名，向人自关关。",
            "遗我发兴新，探讨忘疲艰。",
            "龙湫信奇绝，飞泉落云间。",
            "快泻万斛珠，溅沫霜雪寒。",
            "尊者所经行，草木不可芟。",
            "敢将尘土足，濯此清泠湾。",
            "晚投野僧家，山作碧玉环。",
            "高堂极虚明，可寄须臾闲。",
            "此行端为山，山穷我当还。",
            "明朝驱车去，依然随尘寰。",
            "胜处未易忘，神游清夜阑。"
        ],
        "notes": "",
        "id": "5005fe9fb1e32ecf3a7f4bc5fe5b49eb"
    }
]