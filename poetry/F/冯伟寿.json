[
    {
        "author": "冯伟寿",
        "dynasty": "宋",
        "type": "词",
        "rhythmic": "云仙引",
        "title": "",
        "preface": "",
        "paragraphs": [
            "紫凤台高，红鸾镜里，馡馡几度秋馨。",
            "黄金重，绿云轻。",
            "丹砂鬓边滴粟，翠叶玲珑烟剪成。",
            "含笑出帘，月香满袖，天雾萦身。",
            "年时花下逢迎。",
            "有游女、翩翩如五云。",
            "乱掷芳英，为簪斜朵，事事关心。",
            "长向金风，一枝在手，嗅蕊悲歌双黛颦。",
            "绕临溪树，对初弦月，露下更深。"
        ],
        "notes": "",
        "id": "24b62cdd72fc01a6f200f0bf7c3301f7"
    },
    {
        "author": "冯伟寿",
        "dynasty": "宋",
        "type": "词",
        "rhythmic": "春云怨",
        "title": "",
        "preface": "",
        "paragraphs": [
            "春风恶劣。",
            "把数枝香锦，和莺吹折。",
            "雨重柳腰娇困，燕子欲扶扶不得。",
            "软日烘烟，乾风吹雾，芍药荼䕷弄颜色。",
            "帘幕轻阴，图书清润，日永篆香绝。",
            "盈盈笑靥宫黄额。",
            "试红鸾小扇，丁香双结。",
            "团凤眉心倩郎贴。",
            "教洗金罍，共看西堂，醉花新月。",
            "曲水成空，丽人何处，往事暮云万叶。"
        ],
        "notes": "",
        "id": "aa93c64db3908e7fd9de343fdb059558"
    },
    {
        "author": "冯伟寿",
        "dynasty": "宋",
        "type": "词",
        "rhythmic": "春风袅娜",
        "title": "",
        "preface": "",
        "paragraphs": [
            "被梁间双燕，话尽春愁。",
            "朝粉谢，午花柔。",
            "倚红阑故与，蝶围蜂绕，柳绵无数，飞上搔头。",
            "凤管声圆，蚕房香暖，笑挽罗衫须少留。",
            "隔院兰馨趁风远，邻墙桃影伴烟收。",
            "些子风情未减，眉头眼尾，万千事、欲说还休。",
            "蔷薇露，牡丹球。",
            "殷勤记省，前度绸缪。",
            "梦里飞红，觉来无觅，望中新绿，别后空稠。",
            "相思难偶，叹无情明月，今年已是，三度如钩。"
        ],
        "notes": "",
        "id": "5197545a123dafdcd025ca61743b9eed"
    },
    {
        "author": "冯伟寿",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "酒醒人世换，碧桃靓、海山春。",
            "任青鸟沈沈，紫鳞杳杳，有玉林人。",
            "宫袍掉头未爱，爱荷衣、不染市朝尘。",
            "仙样蓬莱翰墨，云间鸾凤精神。",
            "笑呼银汉入金鲸。",
            "琼苑自由身。",
            "羡咳唾成章，香薰花雾，音和韵钧。",
            "六丁夜来捧去，便天人、也自叹尖新。",
            "那得金笺飞洒，浩歌飞步苍旻。"
        ],
        "notes": "",
        "id": "9101f6887c3edbf4d6778673ba626d1c"
    },
    {
        "author": "冯伟寿",
        "dynasty": "宋",
        "type": "词",
        "rhythmic": "玉连环・解连环",
        "title": "",
        "preface": "",
        "paragraphs": [
            "谪仙往矣，问当年、饮中俦侣，於今谁在。",
            "叹沈香醉梦，胡尘日月，流浪锦袍宫带。",
            "高吟三峡动，舞剑九州隘。",
            "玉皇归觐，半空遗下，诗囊酒佩。",
            "云月仰挹清芬，揽虬须、尚友千载。",
            "晋宋颓波，羲皇春梦，尊前一慨。",
            "待相将共蹑，龙肩鲸背。",
            "海山何处，五云叆叆。"
        ],
        "notes": "",
        "id": "b0e9b7eb699b86ef2f992dfbf2386bf6"
    },
    {
        "author": "冯伟寿",
        "dynasty": "宋",
        "type": "词",
        "rhythmic": "眼儿媚",
        "title": "",
        "preface": "",
        "paragraphs": [
            "自颦双黛听啼鸦。",
            "帘外翠烟斜。",
            "社前风雨，已归燕子，未入人家。",
            "鞋儿试著无人看，莫是忒宽些。",
            "想它楼上，闷拈箫管，憔悴莺花。"
        ],
        "notes": "",
        "id": "a533e6e99926d0183a7bcfba94afe00e"
    }
]