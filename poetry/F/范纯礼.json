[
    {
        "author": "范纯礼",
        "dynasty": "宋",
        "type": "诗",
        "rhythmic": "",
        "title": "送中济侍郎帅庆得行字",
        "preface": "",
        "paragraphs": [
            "为国虽以德，御戎难去兵。",
            "夏人久犯顺，边氓常废耕。",
            "遣师杨我武，谋帅直非轻。",
            "辍自金谷寄，倚以关塞行。",
            "壮怀吞猖狂，沈机足经营。",
            "新伤乃民力，未振亦军声。",
            "既膺阃外寄，当思千里清。",
            "吾家世此官，所得蕃汉情。",
            "未尝任杀戮，接以信与诚。",
            "方略固多在，惟公守其成。"
        ],
        "notes": "",
        "id": "f714d0793d928a27b7220a466e03b75d"
    },
    {
        "author": "范纯礼",
        "dynasty": "宋",
        "type": "诗",
        "rhythmic": "",
        "title": "幸太学倡和",
        "preface": "",
        "paragraphs": [
            "四十余年旧典章，圣君今复幸虞庠。",
            "虎贲万骑森罗列，雁序诸生俨缀行。",
            "已见重准同舜帝，不须无逸戒成王。",
            "祖宗基构隆三代，统业相承是肯堂。"
        ],
        "notes": "",
        "id": "2e542ee601383b3570485eea9f217bf7"
    }
]