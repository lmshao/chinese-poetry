[
    {
        "author": "冯取洽",
        "dynasty": "宋",
        "type": "诗",
        "rhythmic": "",
        "title": "送刘篁㟳",
        "preface": "",
        "paragraphs": [
            "来似孤云出岫闲，去如高月耿难攀。",
            "若为化作修修竹，长伴先生篁㟳山。"
        ],
        "notes": "",
        "id": "aa591c37ad280c435c4775bbffce33a8"
    },
    {
        "author": "冯取洽",
        "dynasty": "宋",
        "type": "诗",
        "rhythmic": "",
        "title": "自题交游风月楼",
        "preface": "",
        "paragraphs": [
            "平揖双峰俯霁虹，近窥乔木欲相雄。",
            "一溪流水一溪月，八面疎櫺八面风。",
            "取用自然无尽藏，高寒如在太虚空。",
            "落成恰值三秋半，为我吹开白兔宫。"
        ],
        "notes": "",
        "id": "fb72e41018b5ddb22cb3e1ed37656a31"
    },
    {
        "author": "冯取洽",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "高堂素壁，漫生绡十幅，图张消暑。",
            "不奈火云烧六合，逃也略无逃处。",
            "小派秋声，巨籭凉点，吸欻来何许。",
            "故人词翰，此时飞落蓬户。",
            "何幸一笑掀髯，停杯浩唱，三叹遗音古。",
            "雪碗冰瓯无表里，更贮三危鲜露。",
            "咀咽生香，清寒入梦，展转忘宵曙。",
            "对床误喜，与君同听风雨。"
        ],
        "notes": "",
        "id": "8ae7262d501a379c97d6df9f196a8140"
    },
    {
        "author": "冯取洽",
        "dynasty": "宋",
        "type": "词",
        "rhythmic": "摸鱼儿",
        "title": "",
        "preface": "",
        "paragraphs": [
            "叹刘郎、那回轻别，霏霏三落红雨。",
            "玄都观里应遗恨，一抹断烟残缕。",
            "愁望处。",
            "想雾暗云深，忘却来时路。",
            "新花旧主。",
            "记客羽流商，裁红翦翠，山径日将暮。",
            "空枝上，时有幽禽对语。",
            "声声如问来否。",
            "人生行乐须闻健，衰老念谁免此。",
            "吾所与。",
            "在溪上深深，锦绣千花坞。",
            "何时定去。",
            "但对酒思君，呼儿为我，频唱小桃句。"
        ],
        "notes": "",
        "id": "a803331b3397f4bf34048882b17606e4"
    },
    {
        "author": "冯取洽",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "叹年光婉晚，蒲柳质、易惊秋。",
            "况念远怀人，停云幂幂，时雨飕飕。",
            "西风堕来雁信，似知予、竟日倚溪楼。",
            "报道归调汤剂，不知谁护衣篝。",
            "悠然富贵不须求。",
            "安乐万缘休。",
            "但饱饭煎茶，婆娑永日，也胜闲愁。",
            "寒花自便寂寞，怕纷纷、蝶引与蜂勾。",
            "莫问障从何起，祗凭心有天游。"
        ],
        "notes": "",
        "id": "7b83e0b11b7ac59ce6b495a7f3db0446"
    },
    {
        "author": "冯取洽",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "雪霁春已半，露重午方喧。",
            "一筇拄上高绝，便觉眼前宽。",
            "指点数家楼阁，检校一村花柳，绿水接青烟。",
            "峦岫竞围绕，风日更清妍。",
            "闹媒蜂，纷使蝶，菜花繁。",
            "少年正尔行乐，谁复顾华颠。",
            "自有此丘此坂，那得游人箫鼓，暖响出中天。",
            "归步不妨晚，恰则月初弦。"
        ],
        "notes": "",
        "id": "085f47086c1e81e3e10dee25ee073b12"
    },
    {
        "author": "冯取洽",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "林叶润而密，莺语老犹娇。",
            "懒翁哪记生日，兀兀度昏朝。",
            "勘破富贫贵贱，参透死生寿夭，至竟本同条。",
            "胸次绝疑碍，物外自超遥。",
            "又何尝，贪七贵，慕三乔。",
            "溪山吾所自有，宜钓更堪樵。",
            "窃笑傍门小法，休觅驻颜大药，揠长只伤苗。",
            "造化大炉耳，愚智一齐销。"
        ],
        "notes": "",
        "id": "bd379ac45004210f6500ab71f179ba54"
    },
    {
        "author": "冯取洽",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "有孤竹君，音节拂云，谥曰洞箫。",
            "纵柳郎填就，周郎顾罢，欠伊品藻，律也难调。",
            "惭愧何郎。",
            "呜呜袅袅，翻入颚唇齿舌喉。",
            "谁知道，是郭郎亲授，共贯同条。",
            "后来一辈枵枵。",
            "甚声响都如鹦鹉娇。",
            "叹秦青已往，嘉荣何在，念奴骨朽，李八魂消。",
            "试向尊前，听君一曲。",
            "前辈风流未觉凋。",
            "冯郎老，但点头咽唾，拼解金貂。"
        ],
        "notes": "",
        "id": "3c237bc78cefe854c1a43bdf83e1d8ed"
    },
    {
        "author": "冯取洽",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "禀气之中，具圣之和，生逢令辰。",
            "算三春仲月，方才破二，百年大齐，恰则平分。",
            "立玉林深，散花庵小，中有け然自在身。",
            "诗何似，似苏州闲远，庾府清新。",
            "青鞋布袜乌巾。",
            "试勇往蓉溪一问津。",
            "有心香一瓣，心声一阕，更携阿艾，同寿灵椿。",
            "劫劫长存，生生不息，宁极深根秋又春。",
            "聊添我，作风流二老，岁岁寻盟。"
        ],
        "notes": "",
        "id": "e6e4510cfa538ecc3135aa98896f216a"
    },
    {
        "author": "冯取洽",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "问讯柳溪，溪上柳容，胡为带埃。",
            "叹阳春陡变，孰为披拂，赏音难遇，谁与徘徊。",
            "好在湖山，吾容不辱，寄径垂条岂偶哉。",
            "休摇荡，且深根宁极，免俗人猜。",
            "何妨傍竹依梅。",
            "待青眼春回一笑开。",
            "尽攀丝弄叶，效颦施黛，笼鞯拂帽，藉阴传杯。",
            "未碍飞绵，一高千丈，风力微时稳下来。",
            "天难问，便陶门汉苑，一任安排。"
        ],
        "notes": "",
        "id": "8d62bd95755ce7be4522d4948ff51736"
    },
    {
        "author": "冯取洽",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "举世纷纷，风靡波流，名氛利埃。",
            "有幽人嘉遁，长年修洁，寒花作伴，竟日徘徊。",
            "餐荐夕英，杯迎朝露，世味何如此味哉。",
            "扬扬蝶，尽弄芳来往，我又奚猜。",
            "双溪约玉林梅。",
            "拟真到庄门一扣开。",
            "奈衢山风急，勒教回驾，横圹水弱，未许浮杯。",
            "恨结停云，神驰落月，白雪风前忽堕来。",
            "教儿唱，侑蓑翁一醉，无闷堪排。"
        ],
        "notes": "",
        "id": "1fc6e2a0cc3959a33d083a9d58ef5c83"
    },
    {
        "author": "冯取洽",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "一雨霈然，六合全清，空无点埃。",
            "喜秋容新沐，为谁媚妩，凉蟾留照，正尔徘徊。",
            "蜡屐清游，渔蓑淡话，富贵於予何有哉。",
            "双溪上，总旧盟鸥鹭，来往无猜。",
            "烟霞竹石松梅。",
            "更无数幽花陆续开。",
            "渐黄鸡啄黍，肥堪一箸，浮蛆拍瓮，美可三杯。",
            "儿解应门，翁方索句，俗客来时莫放来。",
            "青山好，尽从今日日，闼不妨排。"
        ],
        "notes": "",
        "id": "d4b359cfcc61649bd528473c32c05ff7"
    },
    {
        "author": "冯取洽",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "人事好乖，云散风流，暗思去年。",
            "记竹舆伊轧，报临村里，筇枝颠倒，忙返溪边。",
            "翦韭新炊，寻桃小酌，取次欢谣俱可编。",
            "难忘处，是阳春一曲，群唱尊前。",
            "新晴又放花天。",
            "况家酿堪携不用钱。",
            "想有人如玉，已过南市，无人伴我，重醉西阡。",
            "旧约难凭，新词堪赋，乐事赏心那得全。",
            "归来也，命儿将此意，写以朱弦。"
        ],
        "notes": "",
        "id": "e6b74732f544db3e82763d17a1844240"
    },
    {
        "author": "冯取洽",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "我爱□君，结屋并山，友松竹梅。",
            "有倦游孤剑，暂悬素壁，醉吟行履，时印苍苔。",
            "得失不惊，知恬交养，浩浩胸中何壮哉。",
            "须知道，似骅骝万里，道路方开。",
            "相期湖上舒怀。",
            "莫放过花枝与酒杯。",
            "况上天已办，河东新赋，圜桥乐得，海内英才。",
            "矍铄溪翁，据鞍一笑，画饼功名赋倘来。",
            "长堤上，正柳花荷气，尽可追陪。"
        ],
        "notes": "",
        "id": "05584b99c4b63a8475ebb03d9f60a47f"
    },
    {
        "author": "冯取洽",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "秋到双溪溪上树，叶叶凉声，未省来何许。尽拓溪楼窗与户，倚阑清夜窥河鼓。",
            "那得吟朋同此住，独对秋芳，欲寄花无处。杖履相从曾有语，未来先自愁君去。"
        ],
        "notes": "",
        "id": "e277f6a99f60bb009c3e23732a36dc4a"
    },
    {
        "author": "冯取洽",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "老子齐头六十，新年第一今朝。",
            "放开怀抱不须焦。",
            "万事付之一笑。",
            "烟柳效颦翠敛，露桃献笑红妖。",
            "已拼行乐到元宵。",
            "尚可追随年少。"
        ],
        "notes": "",
        "id": "63b5ca708c9924601c36c364f1b1e502"
    },
    {
        "author": "冯取洽",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "往事休寻访。",
            "幸老来、筋力差强，未须扶杖。",
            "收脚八风波外立，一片虚空荡荡。",
            "误寿者、本来无相。",
            "今日不知何日也，便戊申、重见何须赏。",
            "大梦曲，此时唱。",
            "团栾儿女溪堂上。",
            "且一觞、一咏陶然，此情堪畅。",
            "漫说神仙华屋好，缥缈峤壶蓬阆。",
            "这浮幻、也难凭仗。",
            "何似熏风来岁岁，蔼一家、和气如春酿。",
            "婚嫁了，尽闲放。"
        ],
        "notes": "",
        "id": "52e9b8348b3017501f8f8b0c32000eb3"
    },
    {
        "author": "冯取洽",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "二老交相访。",
            "正不妨、勃窣媻姗，舍车而杖。",
            "忆在蓉村新雨过，门外春流浩荡。",
            "中有个、列仙臞相。",
            "把酒论诗饶胜韵，更柳边、花底同心赏。",
            "临别句，几回唱。",
            "忽传风驭来溪上。",
            "遣儿曹、策马郊迎，老怀欣畅。",
            "争讶金华佳父子，飞下蓬莱崑阆。",
            "有四士、追随仙仗。",
            "我爱君如何次道，便令人、直欲倾家酿。",
            "歌妙曲，郑声放。"
        ],
        "notes": "",
        "id": "c5c0c874ee6253201aaf8c25c756950f"
    },
    {
        "author": "冯取洽",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "问讯花庵主。",
            "这一宗、拍板门槌，是谁亲付。",
            "逢翰墨场聊作戏，那个是真实语。",
            "算惟有、青山堪住。",
            "玉立林幽真脱洒，又何妨、白石和泉煮。",
            "底用判，云游据。",
            "朝三暮四从渠赋。",
            "且随缘、家养园收，自然成趣。",
            "此外盘蜗馀一室，人我两俱无负。",
            "要参到、道心微处。",
            "尽作逃禅逃得密，也难遮、拨草来寻路。",
            "应为拨，懒残芋。"
        ],
        "notes": "",
        "id": "1c07e185fe0f2d1e1171ee187c8ecd3b"
    },
    {
        "author": "冯取洽",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "知彼须知此。",
            "问筹边、攻守规模，云何则是。",
            "景色愔愔犹日暮，壮士无由吐气。",
            "又安得、将如廉李。",
            "燕坐江沱甘自蹙，笑腐儒、枉楦朝家紫。",
            "用与舍，徒为耳。",
            "黄芦白苇迷千里。",
            "叹长淮、篱落空疏，仅馀残垒。",
            "读父兵书宁足恃，击楫谁盟江水。",
            "有识者、知其庸矣。",
            "多少英雄沈草野，岂堂堂、吾国无君子。",
            "起诸葛，总戎事。"
        ],
        "notes": "",
        "id": "1603d54d26d81ef64e43ff6d91518cab"
    },
    {
        "author": "冯取洽",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "那得身无事。",
            "问双溪老子，而今万缘空否。",
            "正使尘牢偿未了，毕竟难昏灵府。",
            "已笑唾、功名如土。",
            "五十九年风雨过，算非非、是是何须数。",
            "垂老也，信缘度。",
            "绿阴朱夏回清暑。",
            "叹病来、觞怯流霞，扇闲白羽。",
            "方念生初增感慨，谁寄乐章新语。",
            "知是我、花庵庵主。",
            "一别三年惟梦见，定何时、相对倾琼醑。",
            "惊世路，有豺虎。"
        ],
        "notes": "",
        "id": "1f96efa4b5673e8e6e1242422d6900a5"
    },
    {
        "author": "冯取洽",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "梦折营门柳。",
            "送君归、暂戏斑衣，又拢征袖。",
            "到得皇州风景异，只有湖山似旧。",
            "把感慨、寓之杯酒。",
            "雨抹晴妆西子样，且平章、剩赋诗千首。",
            "富与贵，本来有。",
            "青油幕底筹攻守。",
            "拥貔貅、朝气凌云，夜锋冲斗。",
            "蜀祲淮氛犹在眼，一扫正须健帚。",
            "又何惜、驱弛奔走。",
            "快展韬铃资世用，看归来、金印悬双肘。",
            "倾玉斝，为亲寿。"
        ],
        "notes": "",
        "id": "e5c61bf6cdfb7dae7b9734a1c2b08998"
    },
    {
        "author": "冯取洽",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "句里思黄九。",
            "笑王郎、不奈寒芳，腰围如柳。",
            "得似江郎饶雅趣，时揽黄花诳口。",
            "吐妙语、与之争秀。",
            "闲绕珍从吟不尽，尽风前、露下栾栾瘦。",
            "香自足，岂劳嗅。",
            "一尊问我能同否。",
            "叹双溪、冷落篱边，傲霜犹有。",
            "浩唱云笺金缕调，兴发小槽珠酒。",
            "待唤醒、早春梅友。",
            "独恨爱花人易老，漫一年，好景还依旧。",
            "东望处，立良久。"
        ],
        "notes": "",
        "id": "791adacc9c61d43989fff4487d3bd5e8"
    },
    {
        "author": "冯取洽",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "自愿卑栖翼。",
            "似沧洲、白鸟悠悠，静依拳石。",
            "聊寄一梯云木表，俯视霁虹千尺。",
            "乐江上、山间声色。",
            "镜样清流环样绕，笑赐湖、一曲夸唐敕。",
            "尘外趣，有谁识。",
            "飞来妙墨痕犹湿。",
            "走盘珠流出，不火食人胸膈。",
            "三叹阳春知和寡，但觉光生虚室。",
            "何处觅，倚歌箫客。",
            "他日玉林来得否，待平分、风月供吟笔。",
            "添一友，共闲逸。"
        ],
        "notes": "",
        "id": "1c36f2a2e048aa09d5b63e0cbda516bd"
    },
    {
        "author": "冯取洽",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "九日明朝是。",
            "问宜轩何事，今朝众宾交至。",
            "长记每年八月八，曾庆饮仙出世。",
            "直推到、於今何意。",
            "要待千崖秋气爽，向东篱、试探花开未。",
            "挝急鼓，舞长袂。",
            "主人臭味花相似。",
            "笑争春、红紫低昂，转头扫地。",
            "独占西风摇落候，旋屑黄金点缀。",
            "做得个、秋花元帅。",
            "旧说东阳流菊水，饮之者、寿过百馀岁。",
            "泛此酒，劝公醉。"
        ],
        "notes": "",
        "id": "eeaf8bfa259e1b34330366cd00992bd2"
    },
    {
        "author": "冯取洽",
        "dynasty": "宋",
        "type": "词",
        "rhythmic": "金菊对芙蓉",
        "title": "",
        "preface": "",
        "paragraphs": [
            "宝镜缘空，玉簪点水，荡摇千顷寒光。",
            "正江妃月姊，斗理明妆。",
            "扶阑一笑开诗眼，少容我、吟讽其旁。",
            "一川风露，满怀冰雪，云海弥茫。",
            "不妨倚醉乘狂。",
            "问天公觅取，几曲渔乡。",
            "听小楼哀管，偷弄初凉。",
            "夜深欢极忘归去，锦江酿透碧筒香。",
            "对花无语，花应笑我，不似张郎。"
        ],
        "notes": "",
        "id": "dc97bbc45a90e88488cb00c0d7eb7c27"
    }
]