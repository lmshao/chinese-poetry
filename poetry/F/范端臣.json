[
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "秀野亭  其一",
        "preface": "",
        "paragraphs": [
            "乞得天公五亩春，暂抛手板著纶巾。",
            "搴花露粉频沾袖，洗竹山光忽傍人。",
            "金点流鶑田幂幂，雪翘幽鹭水粼粼。",
            "尊前无地栖荣辱，秀野亭中自在身。"
        ],
        "notes": "",
        "id": "b0cd954310468ad67a994dcc64b9080c"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "秀野亭  其二",
        "preface": "",
        "paragraphs": [
            "不敢寻诗怕雨催，须知挈榼为春来。",
            "天公未放阳乌出，坐客何妨笑脸开。",
            "寒食花光犹照眼，乱山云气欲侵罍。",
            "黄昏数点池南雨，似惜香尘逐马回。"
        ],
        "notes": "",
        "id": "027360eaa9171c043b90a8761e7b5fe4"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "半山亭",
        "preface": "",
        "paragraphs": [
            "窈窕转岩腹，划然见孤亭。",
            "横分树矗矗，下枕溪泠泠。",
            "日暮人迹绝，犹闻樵斧声。"
        ],
        "notes": "",
        "id": "188b96b518bb545b3cd002ae18052ceb"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "藏春园",
        "preface": "",
        "paragraphs": [
            "园径萧条草树荒，半山林影浄回塘。",
            "墙根遶荠春还近，亭角舒梅暖自香。",
            "两鬓斜知随节改，百忧差喜得身强。",
            "寻诗问酒追豪胜，且送残年入醉乡。"
        ],
        "notes": "",
        "id": "598d7fd1e4288906bfe54e127212100f"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "题密山寺壁",
        "preface": "",
        "paragraphs": [
            "篱落邻林麓，江湾应霭烟。",
            "乌鸦依野屋，独鹿度平田。",
            "孤阁高竿隔，篮櫺绿柳连。",
            "僧栖心象息，游衍亦夤缘。"
        ],
        "notes": "",
        "id": "c537c47b9b9958387de6e842fcd42642"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "喜智者华藏二禅老到宝惠",
        "preface": "",
        "paragraphs": [
            "云窗共盥石潭冷，雪屋对吟山叶红。",
            "我欲径寻莲社去，莫将归目挂飞鸿。"
        ],
        "notes": "",
        "id": "ff858338a35d87363d9e6b22d6b5bf07"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "冬日寓宝惠教寺",
        "preface": "",
        "paragraphs": [
            "观书倦棐几，理策开蓬门。",
            "萦纡竹溪步，迤逦僧家园。",
            "云容酿密雪，烟景收残暾。",
            "人语野桥店，鸟鸣桑柘村。",
            "山深古殿閟，涧曲回流喧。",
            "松桂不改色，梅蕊亦已繁。",
            "久厌城市卑，愈觉山林尊。",
            "归途偶成咏，所乐非所言。"
        ],
        "notes": "",
        "id": "5437b56331e837738958ec883bfd0781"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "此君轩",
        "preface": "",
        "paragraphs": [
            "主人结屋清溪侧，对敞轩扉幽更僻。",
            "自怜桃李涴尘泥，故植琅玕对丛碧。",
            "只今俗子纷廛阓，铜臭熏天夸侈极。",
            "曲眉皓齿宴华堂，嫚绿妖红醉春色。",
            "争如此处是潇洒，左右牙签散图籍。",
            "暑风韵玉脱豹胎，凉月影金交兎魄。",
            "我来登轩同赋诗，试问何如严武宅。"
        ],
        "notes": "",
        "id": "e073e8e106b480b80fe710cce5f6f31e"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "城南塔院",
        "preface": "",
        "paragraphs": [
            "青天寥廓地轮囷，云海苍茫万里春。",
            "渺渺江风吹不断，塔中人与太虚邻。"
        ],
        "notes": "",
        "id": "fa2f99dfcadef63fec6e7940188eba23"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "登钓台",
        "preface": "",
        "paragraphs": [
            "此地有天险，双台千仞岗。",
            "眼宽知世窄，皇极便神伤。",
            "惨澹诸峰立，萦纡一水长。",
            "振衣怀古罢，新句入斜阳。"
        ],
        "notes": "",
        "id": "53f0cbceb08d73ddad2e88f40d9f03b3"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "又仙山行",
        "preface": "",
        "paragraphs": [
            "仙山仙山鬰嵯峩，紫烟氤氲生绿波。",
            "飞琼玉楼不知处，杂佩丁珰隔烟语。",
            "三青山鸟去不来，六龙落日只啣哀。",
            "呼声嗷嗷动天地，老蛟吹涎海波沸。"
        ],
        "notes": "",
        "id": "c09da0c11f97736a90764497771faf1e"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "岭南鞭春",
        "preface": "",
        "paragraphs": [
            "一辞湖上月，三见岭南春。",
            "怪鸟呼如鬼，痴猿立似人。",
            "蛮商通海舶，渔户杂江滨。",
            "尚有鞭牛扑，纷拏起路尘。"
        ],
        "notes": "",
        "id": "9b7b61de57cecd021a1439ce9cc5a8c0"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "题灵洞路",
        "preface": "",
        "paragraphs": [
            "傍溪多立石，迳转特勾衣。",
            "云兼晚色至，叶带秋声飞。",
            "孤鹭忽惊去，片云明残晖。"
        ],
        "notes": "",
        "id": "4ab9e8effa8bb22ebba70bf3b0e7864e"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "石磴",
        "preface": "",
        "paragraphs": [
            "短策将我影，照尽山前溪。",
            "夤缘入风磴，历览穷攀跻。",
            "不须剪梧桐，自倚青冥梯。"
        ],
        "notes": "",
        "id": "0ded999d745ce6d0f836c68837bbd14f"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "洞桥",
        "preface": "",
        "paragraphs": [
            "桥边十丈水，折干余风霆。",
            "桥下一泓水，泠然照吾缨。",
            "世故暂如失，兹山得深行。"
        ],
        "notes": "",
        "id": "7fc18d48a6f3c5becf3056a8ca328711"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "下洞",
        "preface": "",
        "paragraphs": [
            "孤烟灵洞远，未羡三茅山。",
            "柏子得妙见，梅花有奇攀。",
            "虽无金碧丽，高士昔所关。"
        ],
        "notes": "",
        "id": "ee41ca3e482cf39d669438fabee37e89"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "怪石",
        "preface": "",
        "paragraphs": [
            "人间足安危，顷刻异候状。",
            "唯应山中石，不受客尘障。",
            "搜奇贮元龙，飞云劳鲁望。"
        ],
        "notes": "",
        "id": "fa2c79bda3baec49addbbf341cf9c004"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "天池泉",
        "preface": "",
        "paragraphs": [
            "天然水泓洞，不涸亦不涌。",
            "纷披石苔静，掩翳寒茗拥。",
            "微风不生波，金刹影时动。"
        ],
        "notes": "",
        "id": "1ed551e039a215271d4591fa96db023f"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "挽龙图待制徐良能墓",
        "preface": "",
        "paragraphs": [
            "少日蜚声竦白袍，暮年策足上青霄。",
            "功名略已追前辈，事业真堪托后凋。",
            "谏草半焚烟寂寂，琐窗一梦夜寥寥。",
            "古塘原上谁行路，只有哀笳引葬箫。"
        ],
        "notes": "",
        "id": "bcebef69946fd1250a164a14a7cb97c9"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "新嫁别",
        "preface": "",
        "paragraphs": [
            "隣家新妇谁家女，昨日嫁来今日去。",
            "徘徊欲去呼问之，何乃遽遭姑舅怒。",
            "妇欲致词先泪雨，妾在村东年十五。",
            "长成只待嫁良人，不识人间离别苦。",
            "妾从五岁遭乱离，频年况逢年凶饥。",
            "母躬蚕桑父鉏犁，耕无余粮织无衣。",
            "十年辛苦寸粒积，倒箧倾囊资女适。",
            "岂知薄命嫁良人，招得偷儿夜穿壁。",
            "晓看奁橐无余遗，罗绮不见空泪垂。",
            "公姑忌妾遣妾去，欢意翻成长别离。",
            "公姑遣妾妾难住，出门惘失来时路。",
            "不恨良媒恨妾身，生离不为夫征戍。",
            "我闻此语长嗟咨，谁知贼遣人分离。",
            "抚人捕贼官乃职，纵贼不捕官何为。",
            "妇言妾去君莫语，偷儿如鼠官如虎。"
        ],
        "notes": "",
        "id": "abb9215cfee2e61b0d43334a78e8efaf"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "题游叫岩",
        "preface": "",
        "paragraphs": [
            "溪心碛石圆如磨，岩腹精庐冷似冰。",
            "弭楫来游冲夜雨，翛然一叟对孤僧。"
        ],
        "notes": "",
        "id": "6e538fe5ca11ff883deb65aee632f74b"
    },
    {
        "author": "范端臣",
        "dynasty": "宋",
        "type": "诗",
        "rhythmic": "",
        "title": "鹅湖山",
        "preface": "",
        "paragraphs": [
            "缭垣千尺秀峰环，台殿参差杳霭间。",
            "更借西湖一千顷，为君题作小孤山。"
        ],
        "notes": "",
        "id": "854f9f717b695abf8e7586bbaba747f0"
    },
    {
        "author": "范端臣",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "玉楼绛气，卷霞绡云浪，飞空蟾魄。",
            "人世江山惊照耀，烟霭鳌峰千尺。",
            "陆海蓬壶，银葩星晕，点破琉璃碧。",
            "有人吟笑，紫河香满晴陌。",
            "况是东府君侯，西清别骑，樽俎开华席。",
            "迤逦飞轮催杖履，入对青黎仙客。",
            "襦裤歌谣，升平风露，拼取金莲侧。",
            "梅花吹动，满城依旧春色。"
        ],
        "notes": "",
        "id": "5e8028f0697a0b4b83d707e780af5cf3"
    },
    {
        "author": "范端臣",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "寻常三五，问今夕何夕，婵娟都胜。",
            "天豁云收崩浪净，深碧琉璃千顷。",
            "银汉无声，冰轮直上，桂湿扶疏影。",
            "纶巾玉麈，庾楼无限清兴。",
            "谁念江海飘零，不堪回首，惊鹊南枝冷。",
            "万点苍山何处是，修竹吾庐三径。",
            "香雾云鬟，清辉玉臂，醉了愁重醒。",
            "参横斗转，辘轳声断金井。"
        ],
        "notes": "",
        "id": "dcc257b966f7949dbb2a16ae28f599a7"
    }
]