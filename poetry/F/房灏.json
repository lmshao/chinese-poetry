[
    {
        "author": "房灏",
        "dynasty": "宋",
        "type": "诗",
        "rhythmic": "",
        "title": "寄西湖",
        "preface": "",
        "paragraphs": [
            "昔年曾向西湖住，日夕闲行湖上路。",
            "东风二月梅花开，香得孤山无著处。",
            "六尺瘦藤双翠屦，眼前物物皆诗具。",
            "被人牵挽出山来，荷衣尽为缁尘污。",
            "世态翻腾不如故，青镜无情又衰暮。",
            "富贵浮云何有哉，一杯且乐闲中趣。",
            "长江浩浩东流注，梦寐孤山飞不去。",
            "若见梅花频寄音，黄金炼出相思句。"
        ],
        "notes": "",
        "id": "5d63a6944a6f94e0256d59f1903c5a60"
    },
    {
        "author": "房灏",
        "dynasty": "宋",
        "type": "诗",
        "rhythmic": "",
        "title": "别西湖  其一",
        "preface": "",
        "paragraphs": [
            "闻说西湖可乐饥，十年劳我梦中思。",
            "湖边欲买三间屋，问遍人家不要诗。"
        ],
        "notes": "",
        "id": "4f01d6a1bad5e97e7170be09a2d7132b"
    },
    {
        "author": "房灏",
        "dynasty": "宋",
        "type": "诗",
        "rhythmic": "",
        "title": "别西湖  其二",
        "preface": "",
        "paragraphs": [
            "满城罗绮照青春，湖上风光日日新。",
            "人在画船泥样醉，安知西北有兵尘。"
        ],
        "notes": "",
        "id": "0488a997d3f96d8236940bf7995f5944"
    },
    {
        "author": "房灏",
        "dynasty": "宋",
        "type": "诗",
        "rhythmic": "",
        "title": "别西湖  其三",
        "preface": "",
        "paragraphs": [
            "书生老眼厌风尘，天遣临安看一回。",
            "便是西湖不留客，也曾身到日边来。"
        ],
        "notes": "",
        "id": "d3aa3455bb527f59b61e2e6848aa13e2"
    }
]