[
    {
        "author": "范师道",
        "dynasty": "宋",
        "type": "诗",
        "rhythmic": "",
        "title": "题隠圃赠蒋希鲁",
        "preface": "",
        "paragraphs": [
            "勇退人难事，明公识虑长。",
            "波涛济舟楫，霜雪见松篁。",
            "林下开前圃，花间撤亚枪。",
            "二疏良宴会，老杜好篇章。",
            "道向清来胜，机于静处忘。",
            "当除印如斗，试一较闲忙。"
        ],
        "notes": "",
        "id": "7c14aca7ef7eb28928dfcc08d7958b1d"
    },
    {
        "author": "范师道",
        "dynasty": "宋",
        "type": "诗",
        "rhythmic": "",
        "title": "天平山",
        "preface": "",
        "paragraphs": [
            "万物天地间，或有奇胜迹。",
            "见赏能几人，不止今与昔。",
            "吴门多好山，天平为峻极。",
            "旦暮常白云，表里皆珍石。",
            "烟岚十里光，松桂四时色。",
            "我因一纵游，烦襟为开释。",
            "感古怀君子，翻然长太息。",
            "乐天赏云泉，诗章何历历。",
            "垂今数百年，继者漠然寂。",
            "间遇希文来，双旌守乡国。",
            "行春三让原，吟哦尽所得。",
            "子美天与才，寻幽多采摭。",
            "赋百五十言，平地黄金掷。",
            "三贤固有名，山亦资辉赫。",
            "此去还几年，不逢好事客。"
        ],
        "notes": "",
        "id": "0b166353f492bc9f33117a10602deb53"
    },
    {
        "author": "范师道",
        "dynasty": "宋",
        "type": "诗",
        "rhythmic": "",
        "title": "钓台",
        "preface": "",
        "paragraphs": [
            "乾坤交泰重弥纶，当日严陵道最淳。",
            "大汉中兴得英主，先生高退作闲人。",
            "滩头风月遗千古，台上纶竿寄一身。",
            "今日病夫祠下过，独知疲懦长精神。"
        ],
        "notes": "",
        "id": "cc68058803e1946fa7744af573a139e6"
    }
]