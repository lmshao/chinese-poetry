[
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "都门送杜枢院",
        "preface": "",
        "paragraphs": [
            "赫赫中兴业，黼扆咨明辅。",
            "锋车召黄岩，端笏拜西府。",
            "昔簉讲筵班，倏接仪曹武。",
            "庶几进谠言，衮职万一补。",
            "璚琚厕珷玞，楩柟杂榛楛。",
            "镜几祈圣哲，厦构谋梁柱。",
            "云何梦傅时，而乃与哙伍。",
            "指图玩金瓯，进箴骄玉斧。",
            "旦夕尚逡巡，调剂竭肝腑。",
            "志竟不可谐，洁身谢鹓羽。",
            "道岂荣抽簪，思恒记铭釜。",
            "公行且居东，衮归谒朱户。"
        ],
        "notes": "",
        "id": "922c0d71603be560274c9e5ebea0bbf3"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "黄恺刘黻赵蕃王元野会讲祐国僧舍",
        "preface": "",
        "paragraphs": [
            "城角晓方罢，斋钟时一鸣。",
            "良候属春鶑，求友来嘤嘤。",
            "吾侪二三子，簪盍怀同声。",
            "相期辨初志，视履规安行。",
            "道岂讲解得，学以磨琢精。",
            "释氏辨一心，且不蕲修名。",
            "齐盟共商求，勉旃在明诚。"
        ],
        "notes": "",
        "id": "e604cf600b6490ff8187e172969a5ef3"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "闻徐右史暴亡",
        "preface": "",
        "paragraphs": [
            "议论风生神采端，一身不保更论官。",
            "泉台此恨谁能诉，雪涕空山白日寒。"
        ],
        "notes": "",
        "id": "b0e1515db563b2df65b3137264028324"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "酬吕监簿叔朝垂示试草",
        "preface": "",
        "paragraphs": [
            "礼乐三千不可闻，彤墀诸草似刘蕡。",
            "莫嗟起部官犹左，尺疏公田頼有君。"
        ],
        "notes": "",
        "id": "2be0a18b2413b00866402f98de8dda39"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "祭酒慈溪公以月令劝讲兼示诸生感事有作",
        "preface": "",
        "paragraphs": [
            "按月明堂令，斋居古自稽。",
            "四时曾不忒，七政已能齐。",
            "礼向经帷奏，笺来学省题。",
            "元龟何用卜，伯起在关西。"
        ],
        "notes": "",
        "id": "00043bfd3c2206b6ea5412b088397936"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "送刘声伯赴南安军羁置",
        "preface": "",
        "paragraphs": [
            "凤山君出早，马厩我来迟。",
            "盘辟分斋日，流涕伏阙时。",
            "谪堪栽岭树，愁莫赋江蓠。",
            "横浦看前辈，应刘铁汉诗。"
        ],
        "notes": "",
        "id": "480761f6523d4799c5a7042d0d7ab7f1"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "寄赵仲白先辈",
        "preface": "",
        "paragraphs": [
            "章台杜牧之，长安孟东野。",
            "忆君飞笔时，何处木兰下。"
        ],
        "notes": "",
        "id": "9c35612987defe4e5ed4d70ee081c132"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "观参寥手书",
        "preface": "",
        "paragraphs": [
            "雕飞鸷举百篇诗，谁是浮屠玅总师。",
            "若把贯休齐己论，风流惟有大苏知。"
        ],
        "notes": "",
        "id": "82c62e1d1b26af2ab123ebd0782f4b5b"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "喜声伯谪还",
        "preface": "",
        "paragraphs": [
            "生还今日寸心明，客泪初收恨亦平。",
            "岂有安危关一疏，不知流逐到诸生。",
            "钱塘江上船犹待，玉枕山前屋未成。",
            "畎亩余忠刘子政，也应全不为修名。"
        ],
        "notes": "",
        "id": "33d0b085bc390fec7b1385a745c49f65"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "赠稠长老",
        "preface": "",
        "paragraphs": [
            "双树林间结草庵，拈花一笑拜瞿昙。",
            "玄风橡栗餐亭午，堂下门徒且放参。"
        ],
        "notes": "",
        "id": "03bbe551df441ce7091865e48b12346f"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "建昌憩李尚书山房",
        "preface": "",
        "paragraphs": [
            "旧里鸣珂一下车，蓬山西观更谁如。",
            "木天清梦何人到，花雨空林有客居。",
            "楼迥更堪看蠡泽，云深犹自护匡庐。",
            "高斋曲馆新增色，读尽尚书万卷余。"
        ],
        "notes": "",
        "id": "814d92896a890d3d715d69d4ad99be23"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "过金坛遇刘宰",
        "preface": "",
        "paragraphs": [
            "故人逢傲吏，问驿下西关。",
            "制锦谁能似，鸣琴尔自闲。",
            "京江三国地，斗野五州山。",
            "去矣繁霜鬓，烟波照白纶。"
        ],
        "notes": "",
        "id": "96d173154886336559557c786955d087"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "答赵宗白宣州寄诗次韵",
        "preface": "",
        "paragraphs": [
            "三载樟亭信到迟，偏劳双鲤寄相思。",
            "玄晖有兴期频订，太白曾游亦自奇。",
            "顾我尝为秋圃客，知君不废敬亭诗。",
            "未须更道澄江练，只候飞凫上赤墀。"
        ],
        "notes": "",
        "id": "6cc1cea8fefc8b342efb63696f007011"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "与客西湖上感事",
        "preface": "",
        "paragraphs": [
            "湖头双桨藕花新，五嫂鱼羹曲院春。",
            "只道西陵松柏下，繁台宾客更何人。"
        ],
        "notes": "",
        "id": "92549e1c9be93e03f73416427e5719fe"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "闻张山翁入黄鹄山",
        "preface": "",
        "paragraphs": [
            "采薇黄鹄岭，投迹去无踪。",
            "我亦从今逝，浮云四百峰。"
        ],
        "notes": "",
        "id": "d1d1dbba61a6417a9fa58697970334f2"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "萧叶二子夜过",
        "preface": "",
        "paragraphs": [
            "褐衣曾替衮衣愁，肉食谁知藿食忧。",
            "斩马尚方无可借，夜深灯下看吴钩。"
        ],
        "notes": "",
        "id": "b771653f626a06489014f2846bf4b58b"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "胡生行",
        "preface": "",
        "paragraphs": [
            "君不见平陵班仲升，君不见句章阚德润。",
            "二子佣书日苦贫，投笔诵经总才隽。",
            "又不见二子之后有胡生，寸管从人落魄行。",
            "往往自诧骨非贱，口述二子功与名。",
            "凿空绝域称使者，孝廉为郎补中舍。",
            "都乡拜爵金印持，定远封侯玉门射。",
            "胡生果是大耳儿，蛟龙尺水自有时。",
            "长安乞米齿编贝，且得待诏聊免饥。",
            "不能持钓富春泽，只解校文天禄阁。",
            "丈夫岂必终落魄，他时人认佣书客。"
        ],
        "notes": "",
        "id": "2c4a5099df97321a13f2c4786a3d7285"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "书事",
        "preface": "",
        "paragraphs": [
            "南渡衣冠废蒯缑，中原尽载向湖游。",
            "胡尘不谓飞滇海，鬼火何因暗鄂州。",
            "竟使兵家劳策画，到今国是计恩仇。",
            "草茅死未忘哀愤，岂但燕云恨白沟。"
        ],
        "notes": "",
        "id": "c845bcff07a82bb010a7b127ce4eaafb"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "还家",
        "preface": "",
        "paragraphs": [
            "刍荛计已非，戆直得全稀。",
            "久病畏风露，深居思蕨薇。",
            "豹藏宁是隠，鸟倦早知归。",
            "但有黔娄妇，犹堪老布衣。"
        ],
        "notes": "",
        "id": "c38e40a30c3aebd04fa3c338ee3be520"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "游曹溪六祖寺",
        "preface": "",
        "paragraphs": [
            "智药曾过此，溪源掬水香。",
            "西天传鹫至，南海见龙藏。",
            "菩萨一心竟，伽梨六代长。",
            "千年法珠在，持得照迷方。"
        ],
        "notes": "",
        "id": "2e7479a88d8a16fae1406702b012cf7d"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "登西樵后即往罗浮山",
        "preface": "",
        "paragraphs": [
            "大科百丈兴翛然，东向朱明七洞天。",
            "蹑级修衢通绝𪩘，凿空灵窦架飞烟。",
            "凤毛五色天岩上，竹篆千秋石室前。",
            "两入名山劳蜡屐，安期于世竟能仙。"
        ],
        "notes": "",
        "id": "0164b6838267fd192e092e9f0c53db7c"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "石竹花",
        "preface": "",
        "paragraphs": [
            "风摇衡浦岸边凉，露结江皋叶上霜。",
            "小玉移来窗槛里，不胜愁思满潇湘。"
        ],
        "notes": "",
        "id": "54b8fb42367d8592ac784473db92ea55"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "长林馆",
        "preface": "",
        "paragraphs": [
            "司空修史王官谷，贞白藏书句曲山。",
            "我愧汗青无日就，深林空自掩柴关。"
        ],
        "notes": "",
        "id": "80159e03d37efa43bce394ab1fd4fb5b"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "郑寺丞邓山长来访林中",
        "preface": "",
        "paragraphs": [
            "喧传彩鹢下江干，村北村南稚子看。",
            "呼酒咄嗟欣有客，住山寥落幸无官。",
            "不惭居士新藤帽，亦醉田家老瓦盆。",
            "君爱幽居寻旧好，几来林下共清欢。"
        ],
        "notes": "",
        "id": "fcd8845515ea39b4b5ffe1a54d3b2f47"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "雨中",
        "preface": "",
        "paragraphs": [
            "蓬窗竹户小园东，湿尽残红又浅红。",
            "羡杀乌栖深树稳，豆花篱落雨声中。"
        ],
        "notes": "",
        "id": "0ae3451c77934f5a91c9da8890661765"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "五十",
        "preface": "",
        "paragraphs": [
            "早衰方五十，短发已成翁。",
            "客向闲居谢，诗因老病工。",
            "残更啼络纬，细雨落梧桐。",
            "明日晴当出，看山兴未穷。"
        ],
        "notes": "",
        "id": "1662207c21eab3f0a128c720a9a8cac3"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "柴门",
        "preface": "",
        "paragraphs": [
            "岂少安危事，柴门独倚楼。",
            "溪才通舴艋，林已叫钩辀。",
            "归鬓霜俱落，冥心水不流。",
            "荆轲何用咏，剑术转堪羞。"
        ],
        "notes": "",
        "id": "91051b55c58521418c7794145900b68b"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "岭南大雪",
        "preface": "",
        "paragraphs": [
            "海冻珊瑚万里沙，炎方六出尽成花。",
            "洛阳纵有行春令，谁问袁安处士家。"
        ],
        "notes": "",
        "id": "3eae53bd4b0318926bf2dcc13e2f0532"
    },
    {
        "author": "区仕衡",
        "dynasty": "宋",
        "type": "诗",
        "rhythmic": "",
        "title": "读景炎福州诏书",
        "preface": "",
        "paragraphs": [
            "多难兴邦海舰移，忽逢祀夏配天时。",
            "小臣不死留双眼，东向行都望六师。"
        ],
        "notes": "",
        "id": "585a9e17d2814e615810191b7822d996"
    }
]