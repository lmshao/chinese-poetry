[
    {
        "author": "欧阳光祖",
        "dynasty": "宋",
        "type": "诗",
        "rhythmic": "",
        "title": "赠篆书吴全仲古风",
        "preface": "",
        "paragraphs": [
            "黄帝史仓初作书，依类象形书亦疏。",
            "兽蹄鸟迹颇奇怪，干端坤倪微发舒。",
            "周籀大篆十五篇，体制渐与苍史殊。",
            "秦兼七国有天下，混一土宇同书车。",
            "赵高采历竞新作，胡母博学夸宏橅。",
            "是时小篆方挺出，苍籀字画勤芟除。",
            "云阳系囚变隶体，世喜简便争奔趋。",
            "人文日巧伪日胜，古意自此皆荒芜。",
            "峄山野火惟焦苏，苦县光和碑亦无。",
            "宣王石鼓后来出，真赝莫订徒嗟吁。",
            "阳冰凛凛及前辈，字骨瘦硬中敷腴。",
            "潮乎下笔亦清切，杜陵谓与李蔡俱。",
            "寂寥恍已隔千载，游心艺苑惟长驱。",
            "我朝巨笔惟章徐，武夷近数延陵吴。",
            "吴君心近觑天巧，瘦不露骨肥不粗。",
            "小字银钩铁画如，大字龙蛇相鬰纡。",
            "上穷羲黄下秦汉，掎摭彝鼎并盘盂。",
            "知音惜无浣花老，侯门欲曳邹阳裾。",
            "劝君行矣勿留滞，识真四海多通儒。",
            "莫学妇人写阴符，莫作奇字索酒沽。",
            "摩崖他日颂功德，大字深刻真良图。"
        ],
        "notes": "",
        "id": "66e2a35baf850a6870807154fc050bd8"
    },
    {
        "author": "欧阳光祖",
        "dynasty": "宋",
        "type": "诗",
        "rhythmic": "",
        "title": "和朱元晦九曲櫂歌  其一",
        "preface": "",
        "paragraphs": [
            "听取渔歌说武夷，武夷九曲水涟漪。",
            "放舟理櫂从头去，三十六峰天下奇。"
        ],
        "notes": "",
        "id": "d39f1e92e8bad03be929eb7f095c9d65"
    },
    {
        "author": "欧阳光祖",
        "dynasty": "宋",
        "type": "诗",
        "rhythmic": "",
        "title": "和朱元晦九曲櫂歌  其二",
        "preface": "",
        "paragraphs": [
            "一曲回看天鉴池，一边草木与云齐。",
            "金龙玉简无寻处，花自春风鸟自啼。"
        ],
        "notes": "",
        "id": "0340d9dc5f3a8519eab453f163bb14d7"
    },
    {
        "author": "欧阳光祖",
        "dynasty": "宋",
        "type": "诗",
        "rhythmic": "",
        "title": "和朱元晦九曲櫂歌  其三",
        "preface": "",
        "paragraphs": [
            "玉女峰临二曲流，刳心学道几春秋。",
            "东风不信心如铁，却放石楠花满头。"
        ],
        "notes": "",
        "id": "0991942275037ec6def094ce66461aeb"
    },
    {
        "author": "欧阳光祖",
        "dynasty": "宋",
        "type": "诗",
        "rhythmic": "",
        "title": "和朱元晦九曲櫂歌  其四",
        "preface": "",
        "paragraphs": [
            "仙人驾船朝上真，三曲溪流日浅清。",
            "读书岩前闻鹤唳，恐是旧时弦诵声。"
        ],
        "notes": "",
        "id": "a410158187e6d564642fa20ef0f70bfa"
    },
    {
        "author": "欧阳光祖",
        "dynasty": "宋",
        "type": "诗",
        "rhythmic": "",
        "title": "和朱元晦九曲櫂歌  其五",
        "preface": "",
        "paragraphs": [
            "日日金鸡啁哳鸣，仙机岩前冬复春。",
            "系舟四曲看题石，诗与人存今几人。"
        ],
        "notes": "",
        "id": "8b62b15a266580c57b716cecd3e72830"
    },
    {
        "author": "欧阳光祖",
        "dynasty": "宋",
        "type": "诗",
        "rhythmic": "",
        "title": "和朱元晦九曲櫂歌  其六",
        "preface": "",
        "paragraphs": [
            "五曲溪回屋数椽，上依翠壁下流泉。",
            "幽居不用立名字，大隠一峰高插天。"
        ],
        "notes": "",
        "id": "743e7d304d9dabc4e327f2f0002a9afd"
    },
    {
        "author": "欧阳光祖",
        "dynasty": "宋",
        "type": "诗",
        "rhythmic": "",
        "title": "和朱元晦九曲櫂歌  其七",
        "preface": "",
        "paragraphs": [
            "仙掌峰边仙浴堂，泉声戛戛潄琳琅。",
            "流从六曲滩头去，犹带落花风里香。"
        ],
        "notes": "",
        "id": "e0436ea0629c41a2e67963b1c1f34a39"
    },
    {
        "author": "欧阳光祖",
        "dynasty": "宋",
        "type": "诗",
        "rhythmic": "",
        "title": "和朱元晦九曲櫂歌  其八",
        "preface": "",
        "paragraphs": [
            "七曲溪边古寺基，石塘春水绿漪漪。",
            "澄波不见招提影，只有山光似旧时。"
        ],
        "notes": "",
        "id": "9fb7e146e03775b155f61edd90aac9b2"
    },
    {
        "author": "欧阳光祖",
        "dynasty": "宋",
        "type": "诗",
        "rhythmic": "",
        "title": "和朱元晦九曲櫂歌  其九",
        "preface": "",
        "paragraphs": [
            "神仙蜕骨鼓楼山，一去丹霄更不还。",
            "停舟八曲访遗迹，风雨萧萧生暮寒。"
        ],
        "notes": "",
        "id": "98c42bdbc5ad6363cabe429ed8c7b708"
    },
    {
        "author": "欧阳光祖",
        "dynasty": "宋",
        "type": "诗",
        "rhythmic": "",
        "title": "和朱元晦九曲櫂歌  其一○",
        "preface": "",
        "paragraphs": [
            "游遍丹山与翠崖，新村渡口日西颓。",
            "神仙有无不可问，欵乃数声归去来。"
        ],
        "notes": "",
        "id": "2eef7cb004334084ff57d3da16eea945"
    },
    {
        "author": "欧阳光祖",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "白发骎骎吾老矣，名场从此欲投簪。"
        ],
        "notes": "",
        "id": "144138630a58367027aea8313688b0a2"
    }
]