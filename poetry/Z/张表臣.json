[
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "观高邮寺壁曹仁熙画水",
        "preface": "",
        "paragraphs": [
            "曹生画手信有神，毫端风雨生奫沄。",
            "波涛不合来翻屋，鲛鳄何须欲噬人。",
            "汤汤此水势方割，阳侯鬰怒冯夷搏。",
            "鼍掷鲸呿海岳惊，雾塞云昏光景薄。",
            "开元将军爱骅骝，拳奇灭没隘九州。",
            "时危此物岂易得，写此尚可销人忧。",
            "末有乃孙画乃水，逋客见之心欲死。",
            "雷奔电击走中原，鱼怖龙愁宁忍视。",
            "先生道眼高昆仑，聊将妙语破迷津。",
            "中流险绝待舟楫，四海浩荡须经纶。",
            "我生甘作淮海客，身脱垂涎头雪白。",
            "惊心未定畏漰湍，欲觅平波泛家宅。",
            "此身端的老江湖，雨笠烟蓑是所图。",
            "他年但饱扬州米，今日宁论甓社珠。"
        ],
        "notes": "",
        "id": "a3c13143b8d9af4f658dc4539b0e2aea"
    },
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "金陵凤凰台",
        "preface": "",
        "paragraphs": [
            "骑鲸仙伯已凌凌，奈尔三山二水何。",
            "地老天荒成脉脉，凤凰台上独来过。"
        ],
        "notes": "",
        "id": "136baf63650de8c80d4c4da85cde6f6b"
    },
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "题睢阳双庙二首  其一",
        "preface": "",
        "paragraphs": [
            "张许昭鸿烈，南雷贾共灵。",
            "无瑕双白璧，有曜五华星。",
            "怀哲音容在，伤时涕泪零。",
            "向来丹凤阙，犹带犬羊腥。"
        ],
        "notes": "",
        "id": "ef8d34fc933e86d79b158a0661612c23"
    },
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "题睢阳双庙二首  其二",
        "preface": "",
        "paragraphs": [
            "渔阳哭骑满关东，百战孤城挫贼锋。",
            "唐室兴亡系公等，九原可作更谁从。"
        ],
        "notes": "",
        "id": "e15d1cd73ef596958f313b3104faeaf7"
    },
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "和陈叔易就晁以道求长松",
        "preface": "",
        "paragraphs": [
            "暂隐嵩高六六峰，未乘云气御飞龙。",
            "自餐白石求黄石，更采长松寄赤松。"
        ],
        "notes": "",
        "id": "35c47fe720e39e5d42390cfebf89588d"
    },
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "和杨大年馆直诗",
        "preface": "",
        "paragraphs": [
            "翰林历历侵华盖，禁掖明明侍紫微。",
            "自昔词臣最清切，帝宸高拱借光辉。"
        ],
        "notes": "",
        "id": "a3c582a969f36eedf1c04175f753d53c"
    },
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "伤胡少汲兵败",
        "preface": "",
        "paragraphs": [
            "还将他年重，作师此日难。",
            "伤心闵东道，白首戴南冠。"
        ],
        "notes": "",
        "id": "082763201c650b999342040c38a149d5"
    },
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "诗一首",
        "preface": "",
        "paragraphs": [
            "射飞何必捐金弹，抵鹊虚烦用夜光。",
            "切玉昆吾宁刺豕，断蛟干越岂刲羊。"
        ],
        "notes": "",
        "id": "243ee660f1c0cdfd87a6686a8bd8a55c"
    },
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "八陈图",
        "preface": "",
        "paragraphs": [
            "八陈功成妙用藏，木牛流马法俱亡。",
            "后来识得常山势，纵有桓温恐未详。"
        ],
        "notes": "",
        "id": "3ce1a5543a69d98a6d09fc14ba8c202a"
    },
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "琵琶",
        "preface": "",
        "paragraphs": [
            "白鸽潜来入紫槽，朱鸾飞去唳青霄。",
            "江边塞上情何限，瀛府霓裳曲再调。",
            "漫道灵妃鼓瑶瑟，虚传仙子弄云璈。",
            "小怜破得春风恨，何似今宵月正高。"
        ],
        "notes": "",
        "id": "a24bdb3274613464896920eab2bd41d4"
    },
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "青田壶碧筩酒",
        "preface": "",
        "paragraphs": [
            "醸忆青田核，觞宜碧藕筩。",
            "直须千日醉，莫放一杯空。"
        ],
        "notes": "",
        "id": "f7eec66f820d755c09110e4c71399fc3"
    },
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "婺州山中",
        "preface": "",
        "paragraphs": [
            "作畎捉簷卸，呼田欸乃侬。",
            "山塘莫车水，梅雨正分龙。"
        ],
        "notes": "",
        "id": "165d0abc1c7a66208535a05f5114a4dd"
    },
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "已乘云气翳凤麟，六百余岁无斯民。",
            "想像璧月何当亲，虎头摩诘俱泯沦。",
            "谁其画者陆仲仁，远绍乃祖高无伦。"
        ],
        "notes": "",
        "id": "ed35a7ed84e40fb0e69f7d6ae243c603"
    },
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "云移鸟灭没，风霁蝶飞翻。"
        ],
        "notes": "",
        "id": "92ecbd7c531cf5e1bc87d638ec05a4dc"
    },
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "采玉应求破山剑，探珠仍遣水精奴。"
        ],
        "notes": "",
        "id": "790f75a3aa093d268824e4a56870720d"
    },
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "蛇蛟已尽定飞去，雷电欻惊重下来。"
        ],
        "notes": "",
        "id": "abd738b92d040af45ddae8fa3b5ecd89"
    },
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "句  其五",
        "preface": "",
        "paragraphs": [
            "床弩天诛韩闼览，剑锋神助宋将军。"
        ],
        "notes": "",
        "id": "dd9746c70278cf09f7cd0114c6f8f5d2"
    },
    {
        "author": "张表臣",
        "dynasty": "宋",
        "type": "诗",
        "rhythmic": "",
        "title": "句  其六",
        "preface": "",
        "paragraphs": [
            "碧藕连根丝不断，红蕖著子薏何多。"
        ],
        "notes": "",
        "id": "3b28d1607aabc743887cbe87c9178cb5"
    }
]