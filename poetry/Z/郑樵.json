[
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "题夹漈草堂  其一",
        "preface": "",
        "paragraphs": [
            "堂后青松百尺长，堂前流水日汤汤。",
            "西窗尽是农桑域，北牖无非花葛乡。",
            "罢去精神浑冉冉，看来几案尚穰穰。",
            "不知此物何时了，待看临流自在狂。"
        ],
        "notes": "",
        "id": "95b18902c5895ffe67160ce8fa0b40b1"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "题夹漈草堂  其二",
        "preface": "",
        "paragraphs": [
            "堂后施柴堂上烧，柴门终日似无聊。",
            "蓼虫不解知辛苦，松鹤何能慰寂寥。",
            "述作还惊心力尽，吟哦早觉鬓毛雕。",
            "布衣蔬食随天性，休讶巢由不见尧。"
        ],
        "notes": "",
        "id": "4cfe27950ba44dadaafa4c6b78f04c41"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "题南山书堂",
        "preface": "",
        "paragraphs": [
            "一泓澄澈照人间，明月团团落古湾。",
            "不向奔流随浪击，独持高洁伴云闲。",
            "禅房夜静留清鉴，阆苑仙归坠碧环。",
            "每到轩前心转逸，了无纤翳可相关。"
        ],
        "notes": "",
        "id": "8269b34443b83fb3761e6caa8c639dcd"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "谷城山松隠岩",
        "preface": "",
        "paragraphs": [
            "青嶂回环画屏倚，晴窗倒入春湖水。",
            "村村丛树绿于蓝，列列行人去如蚁。",
            "新秧未插水田平，高低陇麦相纵横。",
            "黄昏倦客忘归去，孤月亭亭云外生。"
        ],
        "notes": "",
        "id": "9cc0409cd058b0c47b3f5909afcdf514"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "送芹斋",
        "preface": "",
        "paragraphs": [
            "千载清风去不留，何人能伴赤松游。",
            "乞骸直到骸归日，告老须临老尽头。",
            "元亮园田何处有，向平昏嫁几时休。",
            "湖州别驾发深省，挂却朝冠便自由。"
        ],
        "notes": "",
        "id": "dededee2de94e92eab3bd3f9e8668a94"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "题溪东草堂",
        "preface": "",
        "paragraphs": [
            "春融天气露微微，药草葱芽脉脉肥。",
            "植竹旧竿从茂谢，栽桃新树忽芳菲。",
            "天寒堂上燃柴火，日暖溪东解虱衣。",
            "兴动便携樽到岭，人生真性莫教违。"
        ],
        "notes": "",
        "id": "590379357fdca93bbef613c952f8ff71"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "湘妃怨",
        "preface": "",
        "paragraphs": [
            "黄埃游辇毂，翳日冷旌旗。",
            "龙去攀髯远，鸾孤对影微。",
            "魂沉江缥渺，泪染竹依稀。",
            "枯树空千载，寒松已十围。",
            "芦花深月色，燐火剧萤飞。",
            "横笛潇湘暮，哀猿何处归。"
        ],
        "notes": "",
        "id": "20a2bcb7daa96757f96f11debcaff414"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "昭君怨",
        "preface": "",
        "paragraphs": [
            "长谢椒房草，终为薄命身。",
            "那教兰蕙质，翻与雪霜亲。",
            "脸腻匀脂浅，粧残促恨颦。",
            "故知关北夜，无分汉南春。",
            "红泪残胡月，轻衣半洛尘。",
            "琵琶凄切语，愁杀路傍人。"
        ],
        "notes": "",
        "id": "ffc36b8d1fded3dc7900bd4f4d2c2570"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "挽通判黄子方",
        "preface": "",
        "paragraphs": [
            "歌成薤露悲，秋草正离离。",
            "昔异修文事，今同鬼伯司。",
            "盾衰双日落，夷惠两风遗。",
            "衰俗吾无恨，亲曾识紫芝。"
        ],
        "notes": "",
        "id": "184e43d2f8e0715d3401ee6195594397"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "昭君解",
        "preface": "",
        "paragraphs": [
            "巫山能雨亦能云，宫丽三千杳不闻。",
            "延寿若为公道笔，后人谁识一昭君。"
        ],
        "notes": "",
        "id": "c1b5de024a38c4f647cdc6e69dfa57b6"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "灵龟潭",
        "preface": "",
        "paragraphs": [
            "泉心漱玉开心孔，山色挼蓝熨眼花。",
            "著手摩娑溪上石，他年来访汝为家。"
        ],
        "notes": "",
        "id": "5d580cd0d570720d3dece93215cd9cf6"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "北山岩",
        "preface": "",
        "paragraphs": [
            "西风曳曳片云闲，一夜寒泉卧北山。",
            "倚杖岩头秋独望，稀疏烟垅是人间。"
        ],
        "notes": "",
        "id": "3b092d90610b3e74543e60db423b6689"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "东山采药",
        "preface": "",
        "paragraphs": [
            "一掬金丹向晚风，山前草木尽龙宫。",
            "诗书便是神仙味，更笑行冲问药笼。"
        ],
        "notes": "",
        "id": "4c118f21cfbb1b9d5927cba1f31dfa36"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "过桃花洞田家留饮",
        "preface": "",
        "paragraphs": [
            "偶促沼渚过山家，灼灼桃花噪暮鸦。",
            "是处竹篱环草屋，人间鸡黍话桑麻。",
            "抱琴静听涛声急，对酒闲观月色奢。",
            "可笑南阳刘子骥，欲寻风土滞京华。"
        ],
        "notes": "",
        "id": "7bae6984e225a19e20436571d52076b3"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "芗林闲居  其一",
        "preface": "",
        "paragraphs": [
            "芗林苍翠甚，极目可□诗。",
            "梅子风前落，杏花雨后移。",
            "清溪过半郭，孤月隠疏篱。",
            "寂寂云山外，萧然独自知。"
        ],
        "notes": "",
        "id": "4173f3445e582d0bd929e73f74cc19d0"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "芗林闲居  其二",
        "preface": "",
        "paragraphs": [
            "芗林苍翠甚，霁色绕吾庐。",
            "四面鸟声寂，一庭月影疏。",
            "有山皆入坐，无日不安居。",
            "好向墙东卧，看人献子虚。"
        ],
        "notes": "",
        "id": "4173f3445e582d0bd929e73f74cc19d0"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "晨雨",
        "preface": "",
        "paragraphs": [
            "东方斜未彻，暝色淡初分。",
            "宿鸟林中噪，凄风叶上闻。",
            "钟鸣催过雨，星落避行云。",
            "独立草堂内，涓涓群动纷。"
        ],
        "notes": "",
        "id": "9f9592255a8b90e4f76f40ff64788696"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "夜雨",
        "preface": "",
        "paragraphs": [
            "夜雨潇潇至，天寒拥敝裘。",
            "空床听幻响，独咏解深忧。",
            "次第园蔬润，参差渔火幽。",
            "长江风浪息，何日放舟游。"
        ],
        "notes": "",
        "id": "f540bfd607beed218493da8c07543241"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "村雨",
        "preface": "",
        "paragraphs": [
            "荒村常寂寂，小雨自涓涓。",
            "寒气侵人急，野花入目妍。",
            "看山频当户，听鸟倍难眠。",
            "万事萧条尽，空余日暮烟。"
        ],
        "notes": "",
        "id": "1faeac044f769e1cae4797384b87db56"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "涧雨",
        "preface": "",
        "paragraphs": [
            "飘飘雨色乱，终日悮闻声。",
            "钓客呼持笠，牧童喜啜羹。",
            "轻香树下满，余响谷中清。",
            "为谢登临者，枕流洗耳倾。"
        ],
        "notes": "",
        "id": "e1820ace42976fbd85f62ac21a4e697d"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "涤愫  其一",
        "preface": "",
        "paragraphs": [
            "枳棘何榛榛，猿狖不敢下。",
            "芳苓何烨烨，雹霜不敢洒。",
            "骅骝驰曲囏，举足难宽假。",
            "所以古之人，犁锄聊自把。"
        ],
        "notes": "",
        "id": "6a18f78733227edef89bd4c7467d58a9"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "涤愫  其二",
        "preface": "",
        "paragraphs": [
            "天命既倒悬，将身费椒糈。",
            "朝行畏日薄，暮行畏龃龉。",
            "娵娃虽见珍，众嫭心未许。",
            "展转溷𫗦歠，敢俟庆云举。"
        ],
        "notes": "",
        "id": "46a92d3bdfcd660a2e8a9feceffe9dfb"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "涤愫  其三",
        "preface": "",
        "paragraphs": [
            "孤凤落鹰巢，啼麟坠虎穴。",
            "未能脱蒙茸，安得出轩凸。",
            "迢递空自倬，耀灵久已灭。",
            "褆身入三门，黾勉成吾拙。"
        ],
        "notes": "",
        "id": "f9d40a3eaa29b6b670df9ea3da73b4a0"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "涤愫  其四",
        "preface": "",
        "paragraphs": [
            "修身以为弓，矫思以为矢。",
            "立义以为的，亦云善拟议。",
            "呜呼彼鸿渐，进德亦犹水。",
            "我如驾其说，木舌畅所指。"
        ],
        "notes": "",
        "id": "bd7c4837359e54230ebc4967f7e0f9fe"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "涤愫  其五",
        "preface": "",
        "paragraphs": [
            "八荒有礼乐，涂民以耳目。",
            "五政不得加，七赋不能育。",
            "古今贵天常，最厌彼婴犊。",
            "嗟哉生不辰，沾顶滋觳觫。"
        ],
        "notes": "",
        "id": "84952fa94ada9ef69694d21d17834adc"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "涤愫  其六",
        "preface": "",
        "paragraphs": [
            "潜天以不策，潜心以不手。",
            "天人既和同，飞潜均不朽。",
            "吾生既病劳，未敢轻俯首。",
            "久幽不改操，旦夕谋杯酒。",
            "岷峨自沉冥，丘壑难为后。"
        ],
        "notes": "",
        "id": "7f516d68728b4c727025b3c8bcc1a928"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "涤愫  其七",
        "preface": "",
        "paragraphs": [
            "德行尊颜闵，股肱卑萧曹。",
            "明哲知寝伏，文章亦弁髦。",
            "纵彼攀龙鳞，何如棹小舠。",
            "人生一世间，慎勿轻自豪。"
        ],
        "notes": "",
        "id": "aace0fbe081be22336b6deb9d9d37b31"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "涤愫  其八",
        "preface": "",
        "paragraphs": [
            "贤者不饱食，何为仕与农。",
            "圣人不诡时，何为世所宗。",
            "显晦既有因，盛衰亦偶逢。",
            "先秋而后春，俄顷自雍容。"
        ],
        "notes": "",
        "id": "b21a87e0feea2948f1ff637e9725bd3b"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "涤愫  其九",
        "preface": "",
        "paragraphs": [
            "金革久不息，遐方徒惮指。",
            "谁为民请命，皇天犹未喜。",
            "茂德自不绥，眷眷我梓里。",
            "伤哉古王道，樵夫亦冷齿。"
        ],
        "notes": "",
        "id": "3e201b1269120a85fe762288ad1d858c"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "涤愫  其一○",
        "preface": "",
        "paragraphs": [
            "嗟余本固陋，湛身入花渚。",
            "未制芙蓉裳，已习离骚语。",
            "绰约虽多姿，涕零何如雨。",
            "季夏遭繁霜，天寒不可御。"
        ],
        "notes": "",
        "id": "17755b21d8b70dca67e9c1b34cf75136"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "家园示弟槱  其一",
        "preface": "",
        "paragraphs": [
            "天下轻黄宪，居邻孰戴良。",
            "暴田安足较，散绢未为狂。",
            "失剑羞余里，还牛让古乡。",
            "家风留不坠，少贱自翱翔。"
        ],
        "notes": "",
        "id": "6160c2b2fc933abb1f788d016036694c"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "家园示弟槱  其二",
        "preface": "",
        "paragraphs": [
            "竹床读史惯，土锉勿粘尘。",
            "洒扫王维德，浇锄郭太仁。",
            "使才看著屐，有道验时薪。",
            "小物汝知谨，同心作古人。"
        ],
        "notes": "",
        "id": "493b732b9a461f5601e623a5a0d5a333"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "家园示弟槱  其三",
        "preface": "",
        "paragraphs": [
            "每恨纨绮子，交游半博徒。",
            "弃家寻有道，舍命事名儒。",
            "风雅非难及，今人贵与殊。",
            "夜深何所嘱，嘱汝似狂夫。"
        ],
        "notes": "",
        "id": "6e53ee66280420ba6e2fb10ced0b5e39"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "家园示弟槱  其四",
        "preface": "",
        "paragraphs": [
            "读书经百卷，见影岂须惊。",
            "中夜山精笑，寒灯草魅争。",
            "脱冠神采足，掷樏眼光明。",
            "面壁吾常事，庵题天耐名。"
        ],
        "notes": "",
        "id": "5e14a70c3c9cdbd31a177667e4adeeaf"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "家园示弟槱  其五",
        "preface": "",
        "paragraphs": [
            "佻达凭豪族，疏狂自克家。",
            "看人呼狗窦，纵我泛渔槎。",
            "凿穴安蜂豕，穿篱避管笳。",
            "如能痴胜黠，寒食贺骝骅。"
        ],
        "notes": "",
        "id": "b1063520b81778d9d0a92d1d12e43d8f"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "家园示弟槱  其六",
        "preface": "",
        "paragraphs": [
            "谁使余为墨，朝朝哭染丝。",
            "猎鹰才子累，杀虎古人痴。",
            "早信山宜面，休嫌谷可移。",
            "日光图史满，炳烛却惊迟。"
        ],
        "notes": "",
        "id": "829d27fd77c3cae762a613cf0e9c61e3"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "家园示弟槱  其七",
        "preface": "",
        "paragraphs": [
            "学俭诚佳事，悭名岂足居。",
            "写多崇厚论，读废绝交书。",
            "结客饶倾产，破贫累卖车。",
            "前人家训在，孙孔未全疏。"
        ],
        "notes": "",
        "id": "04f93e0c40ecb45b592718cff111be9c"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "家园示弟槱  其八",
        "preface": "",
        "paragraphs": [
            "只身空后死，千卷未酬恩。",
            "不辱看来世，贪生托立言。",
            "无家称马粪，何史世龙门。",
            "负石今愁晚，中宵吊屈原。"
        ],
        "notes": "",
        "id": "faa4704ea960f095d1d15125433ba743"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "夏日题王右丞冬山书屋图",
        "preface": "",
        "paragraphs": [
            "壁间飒飒松涛起，□□□□□氷冽。",
            "呼灯始见王右丞，毫毛矜贵逞奇杰。",
            "挥洒冬山书屋图，岩壑幽櫺坐高哲。",
            "数笔萧瑟天貌寒，不尽枯枝不尽雪。",
            "高崕崛曲形凄肃，驱禽逐兽但松竹。",
            "傍有一水白于峰，千顷奔茫日难昱。",
            "绢外似觉风惨激，大江尽断船相逐。",
            "室中之人淡如菊，长年手携一卷读。",
            "窗外苍虬恣飞瀑，欲夺造化齐冷燠。",
            "天下无几焦孝然，当世宁更有梅福。",
            "苦吟抱膝此何人，乃肯萧条立炼谷。",
            "古今书画技总微，贵有嵚崎生眼目。",
            "我闻孙登居北山，隆冬披发以自覆。",
            "又闻昔贤暑重裘，六月御车鄙王侯。",
            "二公气岸皆千里，朗月白霜胸际浮。",
            "名士逆天天不怒，冬景能暖夏能秋。",
            "千载斯人不可致，我于画间得其意。",
            "揆向高飚远远至，笔光墨汁俱吐弃。",
            "但悬此幅清吾心，千岩炎伏曦景炽，布褐推车我不避。"
        ],
        "notes": "",
        "id": "8969763ba59f4d855100d4e50c4888d4"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "吊采石渡头将军",
        "preface": "",
        "paragraphs": [
            "石头城下何纷纷，将军疋马气如云。",
            "金鼓死兮弓矢休，势失英雄不自由。",
            "风淅淅兮月沉沉，荻花满岸江水深。",
            "千年江水留明月，一片将军报国心。"
        ],
        "notes": "",
        "id": "ee59fad0eecb80169c3af35da769e4fd"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "采茶行",
        "preface": "",
        "paragraphs": [
            "春山晓露洗新碧，宿鸟倦飞啼石壁。",
            "手携桃杖歌行役，鸟道纡回惬所适。",
            "千树朦胧半含白，峰峦高低如几席。",
            "我生偃蹇耽幽僻，拨草驱烟频蹑屐。",
            "采采前山慎所择，紫芽嫩绿敢轻掷。",
            "龙团佳制自往昔，我今未酌神先怿。",
            "安得龟蒙地百尺，前种武夷后郑宅。",
            "逢春吸露枝润泽，大招二陆栖魂魄。"
        ],
        "notes": "",
        "id": "89023dbb93f648cef83e589a76e5b67d"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "秋水歌",
        "preface": "",
        "paragraphs": [
            "年年秋水崩江石，秋水年年连天碧。",
            "山中草木尽号呼，江外鱼龙轻虚掷。",
            "既怜茅屋化飞蓬，又叹虾蟆共枕席。",
            "人生变化不可知，且听秋风吹萝薜。"
        ],
        "notes": "",
        "id": "d33b730efedb2cb03b4648917daf54e4"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "负耒歌",
        "preface": "",
        "paragraphs": [
            "烟冉冉兮雨纷纷，负耒耜兮出柴门。",
            "出柴门兮踏行云。",
            "茫茫山色天未分，相率歌吟兮乐耕耘。"
        ],
        "notes": "",
        "id": "b8bdddf90c17b66b510b0b9efaf9d5e1"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "插秧歌",
        "preface": "",
        "paragraphs": [
            "漠漠兮水田，袅袅兮轻烟。",
            "布谷啼兮人比肩，纵横兮陌阡。"
        ],
        "notes": "",
        "id": "a15b8bebe0cdaf29e1dd74d75adccedb"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "饷馌歌",
        "preface": "",
        "paragraphs": [
            "提筐兮阡陌，花红兮衣白，步迟迟兮心迫迫。",
            "行至止兮嗟于役，低声相劳兮日其夕。"
        ],
        "notes": "",
        "id": "3b3a16f98a8999c5eaf1c360a2611301"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "漫兴  其一",
        "preface": "",
        "paragraphs": [
            "野鸟日啼户外，凉风时入帘间。",
            "老夫梦后欹枕，稚子病中解颜。"
        ],
        "notes": "",
        "id": "0d677e921a8e3f95b591bfc2e7920979"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "漫兴  其二",
        "preface": "",
        "paragraphs": [
            "陋巷颜回早死，柴桑陶令长生。",
            "达观千载儿戏，厌见一时利名。"
        ],
        "notes": "",
        "id": "849864f9d4c53ed0ef0bc038562152d3"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "漫兴  其三",
        "preface": "",
        "paragraphs": [
            "门前半亩禾苗，日午翠色可描。",
            "笑问耦耕沮溺，何劳蓑笠终朝。"
        ],
        "notes": "",
        "id": "76e5cfd47d3b7d0457f9f3439c34bfbf"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "漫兴  其四",
        "preface": "",
        "paragraphs": [
            "今古去来有数，乾坤阖辟无涯。",
            "人生行云流水，处世运瓮搬柴。"
        ],
        "notes": "",
        "id": "0080455bda6653ff80b0ce484f58e55d"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "漫兴  其五",
        "preface": "",
        "paragraphs": [
            "初秋一雨新凉，子夜长吟未央。",
            "阶下花枝冷艳，堂前佛火微茫。"
        ],
        "notes": "",
        "id": "68be328d0e85ef38cde1831af43daa7f"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "漫兴  其六",
        "preface": "",
        "paragraphs": [
            "壶山八面苍翠，兰水一泓涟漪。",
            "容我放歌问渡，凭谁拄杖支颐。"
        ],
        "notes": "",
        "id": "0f991a335af721ef2faa8296366690e8"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "漫兴  其七",
        "preface": "",
        "paragraphs": [
            "空山无人坚卧，冷灶有饭晚餐。",
            "安得原宪与语，雪霜不受天寒。"
        ],
        "notes": "",
        "id": "bee98fc6222500541f082ffe2a8b6f17"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "漫兴  其八",
        "preface": "",
        "paragraphs": [
            "花下闲倾浊酒，人前莫道清贫。",
            "残生全无奢愿，岁月徙倚竹筠。"
        ],
        "notes": "",
        "id": "0140fe5a4e9d4c997b2e16d1d23982b0"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "漫兴  其九",
        "preface": "",
        "paragraphs": [
            "临水时思下钓，闭门聊学吞膻。",
            "一身苦乐无定，万事安危有天。"
        ],
        "notes": "",
        "id": "0abd7d61985842ba7c5df2fe8094bc1f"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "漫兴  其一○",
        "preface": "",
        "paragraphs": [
            "邻沽数盏微醉，坦腹北窗短眠。",
            "风送松涛聒耳，惊回梦蝶翩翩。"
        ],
        "notes": "",
        "id": "d5f907294f7e5cd3dd5e029f64305c16"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "福宁州蓝溪寺前蒙井",
        "preface": "",
        "paragraphs": [
            "静涵空碧色，泻自翠微巅。",
            "品题当第一，不让慧山泉。"
        ],
        "notes": "",
        "id": "0b3b38cd060b94735cff028d33abaa84"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "建炎初秋不得北狩消息作",
        "preface": "",
        "paragraphs": [
            "昨夜西风到汉军，塞鸿不敢传殷勤。",
            "几山衰草连天见，何处悲笳异地闻。",
            "犬马有心虽许国，草茅无路可酬君。",
            "微臣一缕申胥泪，不落秦庭落暮云。"
        ],
        "notes": "",
        "id": "0524dcd47aaf547088e5679a77378c9e"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "观除夕火爆",
        "preface": "",
        "paragraphs": [
            "驹隙光阴岁已残，门门竹爆共团栾。",
            "烧成焰焰丹砂瑰，碎尽琅琅碧玉竿。",
            "唤转韶光新景燠，辟除恶魅旧时寒。",
            "主人从此占佳瑞，再入为霖洒旱干。"
        ],
        "notes": "",
        "id": "cfa9c6b61dcb4aadc9a266b8af2d5797"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "百丈山",
        "preface": "",
        "paragraphs": [
            "叠嶂联屏飞远近，风情物色有余涯。",
            "回头四顾东西地，多少砺山壮帝家。"
        ],
        "notes": "",
        "id": "37141142d2dcbbc9bc4e0dc07086d6cc"
    },
    {
        "author": "郑樵",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "官似冯唐能老去，节如苏武不生还。"
        ],
        "notes": "",
        "id": "b1ec3849296668589c8425ea3ee51ff2"
    }
]