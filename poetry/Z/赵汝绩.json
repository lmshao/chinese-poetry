[
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "别曹松山",
        "preface": "",
        "paragraphs": [
            "柳条能几长，袖手不忍折。",
            "东风恶作剧，客袂吹欲裂。",
            "男儿数寸管，平世三尺铁。",
            "何门无邹裾，有国驻孔辙。",
            "鹰鹯击飘风，不受锦鞲绁。",
            "骅骝踏飞电，宁顾黄金埒。",
            "中年易悲伤，浩叹弥激烈。",
            "常恐儿曹觉，况与我辈别。",
            "侏儒囊粟饱，壮士唾壶阙。",
            "子行亦何以，问口尚存舌。",
            "但惜新相知，未是古决绝。",
            "长安万花春，芦鞭袅晴雪。",
            "一第宜慁子，相期抱贞节。"
        ],
        "notes": "",
        "id": "793bd4cd57eb6f411d816e1cf9f7bbfc"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "无罪言",
        "preface": "",
        "paragraphs": [
            "哀哀民何辜，遭此凶歉厄。",
            "初闻数米炊，次复并日食。",
            "草根掘欲尽，木皮屑不给。",
            "疲老就枯僵，少壮作捐瘠。",
            "千百存什一，乌喙仍菜色。",
            "朝忧夕恐惧，不得见新麦。",
            "城市逐末徒，奔走困贵籴。",
            "剥床遂及肤，近半死于疫。",
            "吾皇素仁惠，一念轸饥溺。",
            "发粟通有无，宽逋已征索。",
            "郡县乏宣化，鞭扑庭下赤。",
            "贪官猴而冠，健吏虎而翼。",
            "天灾偶参会，人意莫致诘。",
            "淮楚困烽尘，荆蜀毙锋镝。",
            "湘潭烦调戍，洪赣事供亿。",
            "昔闻惟内地，可以称乐国。",
            "岂料一年饥，狼狈如此极。",
            "公卿饱舆台，王侯罗第宅。",
            "私财足苞苴，公帑罄符籍。",
            "匪难活民命，何以寿国脉。",
            "子牟心徒劳，之武壮自惜。",
            "安得扣九关，玉阶面咫尺。",
            "天地本至仁，君臣愿一德。",
            "贤人斯在位，能者各效职。",
            "太守务循良，监司去姑息。",
            "智则谋朝野，勇则卫疆埸。",
            "自然风雨时，自然稼穑植。",
            "自然至龢生，自然元气实。",
            "何忧乎驩兜，何畏乎强敌。",
            "勿罪狂斐言，斯言定金石。"
        ],
        "notes": "",
        "id": "bd014f4df063b14f845099704cfd49ae"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "环碧园饯信守赵兰皋分韵得燕字",
        "preface": "",
        "paragraphs": [
            "开窗俯平湖，折柳举离宴。",
            "五马迟未发，暗雨杂飞霰。",
            "江东古名州，广信今近甸。",
            "兵骄费纪律，民瘠易咨怨。",
            "硗田岁少登，孔道楮常贱。",
            "正须儒者事，毋媿循吏传。",
            "休辞一杯酒，往副千里愿。",
            "有语不敢留，低间媿樯燕。"
        ],
        "notes": "",
        "id": "2a7b933bb786767856bd275e02476bab"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "墨歌",
        "preface": "",
        "paragraphs": [
            "空山老桐劲如铁，英枝翦翦夜撑月。",
            "霜风著子涵玉膏，烈手崇朝剖融结。",
            "别令刳木环清泉，翠缸纸羃笼轻烟。",
            "霏霏玄雾扫难聚，断犀烹炼凝蛟涎。",
            "和成万杵捣圭璧，良工欲售常自惜。",
            "绝怜剡水多夭藤，又虑端溪欠奇石。",
            "久知此艺人罕精，作者未必识者明。",
            "九华山下祝公子，颇以胶法成其名。",
            "相逢但问诗有几，以诗换墨两自喜。",
            "酴醾园馆已谢春，杨柳池塘正藏水。",
            "薰风拂拂吹砚波，呼儿教作病手磨。",
            "须臾满砚片云黑，无诗可写如君何。"
        ],
        "notes": "",
        "id": "07f2dad982a8541c5408ff0b7b157f08"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "陈老画牛",
        "preface": "",
        "paragraphs": [
            "老融弃发逃于禅，胸藏丘壑身林泉。",
            "时拈寸草幻墨汁，惨淡咫尺生风烟。",
            "尤工画牛古绝比，不特形似真神全。",
            "平生知己一攻媿，惜墨如命诗犹传。",
            "至今鄞人怀片纸，如护圭璧珠玑然。",
            "陈生少壮曾入室，妙处已觉墙及肩。",
            "岸痕树影仿佛地，云阴雨气冥蒙天。",
            "寒禽立背渡浅水，野葑没足行淤田。",
            "砺角思鬭力居尾，倚木揩痒势拥前。",
            "或沿草径逐群去，或傍茅簷抱犊眠。",
            "如何尽得此态度，前身想住桃林边。",
            "世人贵耳不贵目，呜呼此画空尔妍。",
            "我方求之不论钱，卷收更阅三十年。",
            "欲寻此老不可得，摩挲陈迹方争怜。"
        ],
        "notes": "",
        "id": "477c6534f0e818260be1b359b4e873b4"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "题黄存之春庄雨急图",
        "preface": "",
        "paragraphs": [
            "山浓树密春欲浮，农夫有事营西畴。",
            "鹁鸪声歇风雨急，田塍滑㳠如翻油。",
            "牢披蓑衣紧系笠，浑身水流两股栗。",
            "拣时浸种开稻包，心急鞭牛牛步急。",
            "前年春寒再移秧，去年夏旱赤地荒。",
            "东隣西保几人在，渠今尚得本身强。",
            "低头无言心似苦，定愿五风十日雨。",
            "禾头粒粒饱秋露，糠籺充肠米田主。",
            "我家镜湖烟水湄，身虽不耕眼见之。",
            "何人得此畎亩趣，短纸写出无声诗。",
            "坐令展卷三太息，力穑莫供浮末食。",
            "君看此辈终岁勤，返向沟中作捐瘠。"
        ],
        "notes": "",
        "id": "c0e900181e702eda835394f00b194a96"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "忆昔一首",
        "preface": "",
        "paragraphs": [
            "忆昔三十气拂云，钺神纛鬼泣祃文。",
            "欲提河洛数千里，重收图版归明君。",
            "只今万事付孤愤，坐看江西竹生粉。",
            "苎丝成疋剪钓衣，一櫂贺湖烟水远。"
        ],
        "notes": "",
        "id": "c5596f3ee90a041fe893222c3699f56f"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "离越",
        "preface": "",
        "paragraphs": [
            "东关寒水深，游子别家心。",
            "櫂急波鸣枕，篷疎月在衾。",
            "半生多道路，何日定山林。",
            "隔岸闻渔唱，离骚不敢吟。"
        ],
        "notes": "",
        "id": "01ad48ab7656140330297ad068aa8b9c"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "游石窗",
        "preface": "",
        "paragraphs": [
            "玉妃笺天收雪权，东皇领春行人寰。",
            "恍如身在五云表，游到海上神仙山。",
            "翠凤婀娜竹夹道，苍龙偃蹇松当关。",
            "寿籐络崖半青白，文藓绣径全斓斑。",
            "亭台隠映树石罅，楼观突兀烟霄间。",
            "遥峰前后献奇峭，流水左右供潺湲。",
            "珍禽倏来不可致，瑶草已种何容删。",
            "目光贪玩忽炫焜，足力亦倦难跻攀。",
            "日斜路转归意迫，忽见洞府临银湾。",
            "洞中仙官笑呼客，光风霁月冰雪颜。",
            "云是四明石窗主，新自五老峰头还。",
            "猿留鹤恋不觉久，碧落有诏行催班。",
            "却愁曳履践台斗，三十六峰花木闲。"
        ],
        "notes": "",
        "id": "be9823660a67cb71386eeff6652678fa"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "峡江龙祠",
        "preface": "",
        "paragraphs": [
            "坐占山回抱，平看水怒流。",
            "丹青今古像，香火往来舟。",
            "石插青莎岸，云横夕照楼。",
            "扬灵相恐动，巫觋有深谋。"
        ],
        "notes": "",
        "id": "602078b8d9792b762046b2e88c65530d"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "桧房",
        "preface": "",
        "paragraphs": [
            "老桧倚虚房，能生九夏凉。",
            "读书参句读，临字识偏傍。",
            "婢织蒲为履，童烧术当香。",
            "兴来吟不就，频与月商量。"
        ],
        "notes": "",
        "id": "c8b0606da53c52d924236bd1cd8cb8c7"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "溪翁惠秋兰",
        "preface": "",
        "paragraphs": [
            "不梦灵均久，西风为返魂。",
            "顿忘千载远，但喜一香存。",
            "劲叶牵湘色，疎花洗露痕。",
            "勿嫌盆盎小，能贮雪霜根。"
        ],
        "notes": "",
        "id": "ae25d7eb9431a536c42df20bb603194a"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "渔父",
        "preface": "",
        "paragraphs": [
            "换米活妻子，余钱付酒家。",
            "身前舟似叶，世上事如麻。",
            "独鼈过深浦，伴鸥眠浅沙。",
            "旁人问醒醉，鼓枻入芦花。"
        ],
        "notes": "",
        "id": "bd221f9758d95188a7e33b9a5a14431d"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "出郊",
        "preface": "",
        "paragraphs": [
            "难得晴如许，春游第一番。",
            "鸟啼花底树，云裹面前山。",
            "马跃平沙地，帆投落日村。",
            "戏呼渔子问，吾与汝谁闲。"
        ],
        "notes": "",
        "id": "680653b510d8a8098ff3ce417a8ec33a"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "和牡丹韵",
        "preface": "",
        "paragraphs": [
            "园工巧栽接，树树品新奇。",
            "富觉春无厌，贫疑地有私。",
            "色须绡幄护，名记玉牌垂。",
            "若说能倾日，墙根有晚葵。"
        ],
        "notes": "",
        "id": "f1042e440c565d30ef1b607b0993e65b"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "道中登岭",
        "preface": "",
        "paragraphs": [
            "惭愧轻舆寄仆肩，蛇蟠小径入层巅。",
            "升高但觉少平地，视下方知在半天。",
            "尺垅寸田皆石级，堵墙椽屋即人烟。",
            "客程到此更风雪，闻一禽声恐杜鹃。"
        ],
        "notes": "",
        "id": "58eff81099e3036659fffd3aea8079fc"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "雁山章君以江山无尽图求诗",
        "preface": "",
        "paragraphs": [
            "写此何人云梦胸，色尘真幻等成空。",
            "看君一轴画图上，在我半生行记中。",
            "剡水回舟乘夜雪，楚江燃烛听秋风。",
            "转蓬踪迹徒劳耳，心媿鴈山头白翁。"
        ],
        "notes": "",
        "id": "2b6ac1a213a1109913f6f4338a796421"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "送蔡廉父赴赣辟  其一",
        "preface": "",
        "paragraphs": [
            "同游两见菊花时，忍对西风话别离。",
            "官远人应观所主，心平事必得其宜。",
            "急流进进常思退，公事惺惺要带痴。",
            "执手羞为儿女语，此言或可当箴规。"
        ],
        "notes": "",
        "id": "d3cf4ff4b061bb78ca8635a7692c3ac1"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "送蔡廉父赴赣辟  其二",
        "preface": "",
        "paragraphs": [
            "西山影淡水无声，知道扁舟破晓行。",
            "我欲梦魂随去櫂，君应望眼断高城。",
            "红莲绿水官中事，白酒黄花客里程。",
            "从此鬰孤台上月，十分知为故人明。"
        ],
        "notes": "",
        "id": "cac3962e4b178b84bea5fdb2ffc9f628"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "南坡",
        "preface": "",
        "paragraphs": [
            "小园路口安柴户，日日山翁手自开。",
            "禽有色声皆可玩，花无香实不须栽。",
            "柳根著石宜安钓，岩罅通泉可泛杯。",
            "更向南坡临水处，参差纯种百株梅。"
        ],
        "notes": "",
        "id": "aef09081d39c0362a2d89f5e132d51a5"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "将归",
        "preface": "",
        "paragraphs": [
            "拄笏西山一笑中，挂帆犹及楝花风。",
            "此身可是屠羊说，余事宁非失马翁。",
            "不问鬓毛成早白，免将痴面发羞红。",
            "故人新寄虔州布，归制吟袍管钓篷。"
        ],
        "notes": "",
        "id": "d3511f2d57940dbe72660fc9d21f95f5"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "送荷渚归越",
        "preface": "",
        "paragraphs": [
            "湘湖莼线正宜羹，一舸涛江泛晓晴。",
            "屋破不妨从客借，田荒自欲课奴耕。",
            "不随不激真吾事，乍佞乍贤皆世情。",
            "从此一麾江海去，西风断鴈冷无声。"
        ],
        "notes": "",
        "id": "ad786d83debc3ffb3f024fb605b495b2"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "送荷渚兄自永嘉归越  其一",
        "preface": "",
        "paragraphs": [
            "荷渚盟鸥冷不飞，此番可与报归期。",
            "结庐虽小尚堪隠，负郭纵荒何虑饥。",
            "吟得四灵无避处，铸成一错在来时。",
            "吾家浸碧幸无恙，草梦何须必谢池。"
        ],
        "notes": "",
        "id": "4ce3ff26552c089182f68dd29329af01"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "送荷渚兄自永嘉归越  其二",
        "preface": "",
        "paragraphs": [
            "客鬓萧疎渐秃翁，归来恍与鹤仙同。",
            "山川米老画图上，风月放翁诗句中。",
            "隣圃有蔬羹釜满，私田无秫酒樽空。",
            "欲寻上灶云门路，湖水不多船未通。"
        ],
        "notes": "",
        "id": "8535ed143b10b340dd57b3d423ef3029"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "林壑闲步二绝  其一",
        "preface": "",
        "paragraphs": [
            "懒不看书不赋诗，树阴浓处坐移时。",
            "世间此等清闲福，问著渔樵却不知。"
        ],
        "notes": "",
        "id": "701c24707e53c9c89b5ec59722aa1aaa"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "林壑闲步二绝  其二",
        "preface": "",
        "paragraphs": [
            "参差台榭碧云中，柳北松南一径通。",
            "带得碁枰无敌手，与僧不语立薰风。"
        ],
        "notes": "",
        "id": "60d053b7303e973f14954b62ec797b84"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "渔父",
        "preface": "",
        "paragraphs": [
            "鱼满笭箵酒满壶，渚鸥汀鹤伴清孤。",
            "此身漂泊虽无定，能与人间作画图。"
        ],
        "notes": "",
        "id": "9a9df869590ab8a5a81cb2de93c73634"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "迎庆避暑",
        "preface": "",
        "paragraphs": [
            "古寺无风地亦凉，人家难得此修廊。",
            "老僧贪说葛藤话，不觉山童上晚香。"
        ],
        "notes": "",
        "id": "d64ea0b201a9232625c07972c67dc91b"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "柬陈宗之",
        "preface": "",
        "paragraphs": [
            "略约东风客袖寒，卖花声里立阑干。",
            "有钱不肯沽春酒，旋买唐诗对雨看。"
        ],
        "notes": "",
        "id": "9dd590b7f4f1a6de99c111cbf31e5060"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "姚江道中",
        "preface": "",
        "paragraphs": [
            "漉酒蒸糕餽岁时，纷纷儿女换新衣。",
            "隣翁七十看鹅鸭，日暮破船撑未归。"
        ],
        "notes": "",
        "id": "9ebe59311944e6c1d5d8d2b0ce535c3c"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "谢高左藏惠墨竹",
        "preface": "",
        "paragraphs": [
            "幅牋幻墨起秋风，便与兰亭景致同。",
            "料得挥毫盘礴际，渭川千亩在胸中。"
        ],
        "notes": "",
        "id": "c7164c5ac98ea741c03ddcc57ed252c1"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "韩仲龢墨竹",
        "preface": "",
        "paragraphs": [
            "墨晕生冰砚影寒，素毫幻出碧琅玕。",
            "寻常夜月窗前见，此度秋风纸上看。"
        ],
        "notes": "",
        "id": "2199d2678bd41c3b4d6413a204a1ec9a"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "送竹轩归越",
        "preface": "",
        "paragraphs": [
            "东风隔岸系归航，怕送君行重忆乡。",
            "为探山台墙下柳，新来添得几丝黄。"
        ],
        "notes": "",
        "id": "309ba713424a67d94788e868a52928ae"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "菊花",
        "preface": "",
        "paragraphs": [
            "汛扫官厅顿菊栽，老兵怕碍客车来。",
            "费人早晚勤浇灌，何似篱边自在开。"
        ],
        "notes": "",
        "id": "6c57b6df9f14b85f2b51bab78921cfb3"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "鸡冠花",
        "preface": "",
        "paragraphs": [
            "木鸡不与众鸡同，曾逐旌阳上碧空。",
            "学得仙家餐玉法，至今木血不能红。"
        ],
        "notes": "",
        "id": "de14b53dac2ff99a1befe6752a6df9ad"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "瓜",
        "preface": "",
        "paragraphs": [
            "冰泉浸绿玉，霜刃破黄金。",
            "凉冷消晚暑，清甘洗渴心。"
        ],
        "notes": "",
        "id": "9c0f5b38ac98c74ec3751bb725f69080"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "贫居",
        "preface": "",
        "paragraphs": [
            "适爱贫居好，全怜鸥鹭乡。",
            "布衾魂梦稳，蔬食齿牙香。",
            "俗事吟边少，时光静里长。",
            "向南多隙地，无力创书台。"
        ],
        "notes": "",
        "id": "78a5f6338beed5d2ed7bbb188836ebe4"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "剡中戴亭",
        "preface": "",
        "paragraphs": [
            "抱得琴归只自听，何心商略少微星。",
            "雪中不管人回棹，正使敲门未必应。"
        ],
        "notes": "",
        "id": "f941cf3e1c707cc99d357581378f7a02"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "才有数花香便远，更无一叶影方奇。"
        ],
        "notes": "",
        "id": "1469bd8875dceeda139b1ec5dd49e4b0"
    },
    {
        "author": "赵汝绩",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "秋来难得花成染，闲引牵牛上短篱。"
        ],
        "notes": "",
        "id": "038c4bd6f9963f704a3355ae9f0ac77d"
    }
]