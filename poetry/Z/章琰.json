[
    {
        "author": "章琰",
        "dynasty": "宋",
        "type": "诗",
        "rhythmic": "",
        "title": "送韩时斋赴京湖幕",
        "preface": "",
        "paragraphs": [
            "凄其秋已晚，塞草青欲黄。",
            "出门褰君衣，问君何遑遑。",
            "捷书来古岘，谈笑复古疆。",
            "功名有斯会，宁计道路长。",
            "思昔君之祖，尺箠笞西羌。",
            "当时军中谣，岂在甲兵强。",
            "慷慨怀前烈，膏秣趣晨装。",
            "掀髯作远役，匪为官爵忙。",
            "泪碑吊叔子，草庐访南阳。",
            "世岂无若人，君岂问老庞。",
            "吾能送君去，不能共君航。"
        ],
        "notes": "",
        "id": "5a9d19caf0e39a14a1537be50d53e1d0"
    }
]