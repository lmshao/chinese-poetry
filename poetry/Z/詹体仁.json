[
    {
        "author": "詹体仁",
        "dynasty": "宋",
        "type": "诗",
        "rhythmic": "",
        "title": "湘中",
        "preface": "",
        "paragraphs": [
            "天寒楚云浄，木落湘山幽。",
            "空江夜来雨，水满芦花洲。",
            "西风何渺渺，沧波日悠悠。",
            "有怀谁与言，注目孤鸿秋。"
        ],
        "notes": "",
        "id": "12dd1f190ecc007bdfcd556615da0f30"
    },
    {
        "author": "詹体仁",
        "dynasty": "宋",
        "type": "诗",
        "rhythmic": "",
        "title": "昔游诗",
        "preface": "",
        "paragraphs": [
            "洞庭八百里，玉盘盛水银。",
            "长虹忽照影，大哉五色轮。",
            "我舟渡其中，晃晃惊我神。",
            "朝发黄陵祠，暮至赤沙曲。",
            "借问此何处，沧湾三十六。",
            "青芦望不尽，明月耿如烛。",
            "湾湾无人家，只就芦花宿。"
        ],
        "notes": "",
        "id": "ef42415a4544eda9cd952578241ba585"
    },
    {
        "author": "詹体仁",
        "dynasty": "宋",
        "type": "诗",
        "rhythmic": "",
        "title": "宿兰溪水驿前",
        "preface": "",
        "paragraphs": [
            "合眼波吹枕，开篷月入船。",
            "奇哉一江水，写此二更天。",
            "剩欲酣清赏，翻愁败醉眠。",
            "今宵怀昨夕，雨卧万峰前。"
        ],
        "notes": "",
        "id": "a167f8ed49940eff8dcd4dc64b89db5f"
    },
    {
        "author": "詹体仁",
        "dynasty": "宋",
        "type": "诗",
        "rhythmic": "",
        "title": "江夏寓兴",
        "preface": "",
        "paragraphs": [
            "风与樯乌便，侬先塞雁来。",
            "山经七泽断，潮自九江回。",
            "渔父犹知隠，骚人枉衒才。",
            "朋从正相远，梅信为谁开。"
        ],
        "notes": "",
        "id": "a77a4ec68d609a4fbc1185a113153c0a"
    },
    {
        "author": "詹体仁",
        "dynasty": "宋",
        "type": "诗",
        "rhythmic": "",
        "title": "过广陵驿",
        "preface": "",
        "paragraphs": [
            "秋风江上芙蓉老，阶下数株黄菊鲜。",
            "落叶正飞扬子渡，行人又上广陵船。",
            "寒砧万户月如水，老雁一声霜满天。",
            "自笑栖迟淮海客，十年心事一灯前。"
        ],
        "notes": "",
        "id": "c9331e529bcba9633a4c76dd6046dc18"
    },
    {
        "author": "詹体仁",
        "dynasty": "宋",
        "type": "诗",
        "rhythmic": "",
        "title": "登岳阳楼",
        "preface": "",
        "paragraphs": [
            "洞岳之东江水西，帘旌不动夕阳迟。",
            "登临吴蜀横分地，徙倚湖山欲暮时。",
            "万里来游还望远，三年多难更凭危。",
            "白头吊古霜风里，老木苍波无限悲。"
        ],
        "notes": "",
        "id": "98596d8a68937b78074b8e287d5c15e6"
    },
    {
        "author": "詹体仁",
        "dynasty": "宋",
        "type": "诗",
        "rhythmic": "",
        "title": "解组自乐",
        "preface": "",
        "paragraphs": [
            "去日春蚕吐素丝，归来黄麦看金衣。",
            "沙鸥不入鸳鸿侣，依旧沧浪绕钓矶。"
        ],
        "notes": "",
        "id": "d1ab3b73cbdd16af9942813e668b3117"
    },
    {
        "author": "詹体仁",
        "dynasty": "宋",
        "type": "诗",
        "rhythmic": "",
        "title": "游南台闽粤王庙",
        "preface": "",
        "paragraphs": [
            "海角钓龙人杳杳，云间待雁路迢迢。",
            "若为借得山头石，每到商秋坐看潮。"
        ],
        "notes": "",
        "id": "178140e2af53574cbd9154e7b2230105"
    },
    {
        "author": "詹体仁",
        "dynasty": "宋",
        "type": "诗",
        "rhythmic": "",
        "title": "幽居",
        "preface": "",
        "paragraphs": [
            "投老安闲世味疏，深深水竹葺幽居。",
            "床头昨夜风吹落，多是经年未报书。"
        ],
        "notes": "",
        "id": "5bf4e338afb880c0d994822b9dddf4a6"
    },
    {
        "author": "詹体仁",
        "dynasty": "宋",
        "type": "诗",
        "rhythmic": "",
        "title": "姑苏台同年会次袁说友韵",
        "preface": "",
        "paragraphs": [
            "秋鸿社燕巧相违，从古交游会合稀。",
            "海内弟兄今有几，吴中贤士得相依。",
            "已消桃李争春意，且向桑榆共夕晖。",
            "回首慈恩旧题处，年华心事逐云飞。"
        ],
        "notes": "",
        "id": "95db8e675e71ce4f0c1dfc212d0bd4d2"
    }
]