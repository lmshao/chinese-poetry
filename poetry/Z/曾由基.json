[
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "题画梅水仙山矾三友图",
        "preface": "",
        "paragraphs": [
            "野梅清靖节，水仙韵坡公。",
            "山谷秀而野，厥有山矾风。",
            "陶苏黄三君，时异风味同。",
            "后人思典刑，写入画图中。"
        ],
        "notes": "",
        "id": "c97c07afbb0a58411c3d11ae2c523a10"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "赠贵官家小姬",
        "preface": "",
        "paragraphs": [
            "小蛮初按曲，趁拍入凉州。",
            "宫羽偶失次，回眸顾部头。",
            "部头色微嗔，面赭含娇羞。",
            "低鬟语同伴，周郎曾顾不。"
        ],
        "notes": "",
        "id": "3a17c6be7f533b8f5c4fbfb30d74f92e"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "用坡仙鬰孤台韵送郑绣使还朝",
        "preface": "",
        "paragraphs": [
            "人人羡登仙，去作上界游。",
            "谁知世蒙恩，公其晦叔流。",
            "众芳正回春，一叶偶似秋。",
            "灵修岂数化，宿莽休槛洲。",
            "却怜贪荣人，前后几蜃楼。",
            "策今陈洛阳，疏肯谀沧州。",
            "阊阖浮云开，台阁清风留。",
            "所期共推庆历车，可复偏重元祐舟。"
        ],
        "notes": "",
        "id": "1deb5e0d63beaff26c10df51b891f6c7"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "贺林正字",
        "preface": "",
        "paragraphs": [
            "道山群玉聚，前辈说干淳。",
            "近代岂乏士，清时頼有君。",
            "谁传艾轩派，喜得嫡孙亲。",
            "所欠非荣进，名流万古芬。"
        ],
        "notes": "",
        "id": "797fe5876775cee13e14a9da7664231e"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "游益公平园怀宜春周宰颂诗",
        "preface": "",
        "paragraphs": [
            "丞相非嗔客，名流每举樽。",
            "鱼烹惟沼在，鹤化有轩存。",
            "惜欠尧夫子，幸生夷简孙。",
            "平泉落谁手，文献说平园。"
        ],
        "notes": "",
        "id": "59485e0a566523e7ea224705e97bfd4e"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "病起幽园检校",
        "preface": "",
        "paragraphs": [
            "病起无情绪，池边日几回。",
            "虫声低覆草，螺壳细生苔。",
            "暑退芦将变，秋残蓼续开。",
            "久消环绕迹，全若未尝来。"
        ],
        "notes": "",
        "id": "2b77705e820558b2fb872e2145db453a"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "送广西郑经干并简经略",
        "preface": "",
        "paragraphs": [
            "五岭宜人地，君今捧檄行。",
            "但拚穷彻骨，不到黯无声。",
            "婉画从违里，编氓休戚情。",
            "祖筵谁执爵，三祝石先生。"
        ],
        "notes": "",
        "id": "54a5fbe5863621101b7b09898ea2fd5c"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "古寺",
        "preface": "",
        "paragraphs": [
            "残经闲竹几，瀹茗供花瓷。",
            "法窟寂无语，禅容晚带饥。",
            "虫萦道子画，蛩响外孙碑。",
            "风定闻疎磬，玄关却自知。"
        ],
        "notes": "",
        "id": "f48dcc9f3bc8dc2515890cbe7611b552"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "赵岁寒昆季三人拉李学谕余同游南湖次岁寒韵",
        "preface": "",
        "paragraphs": [
            "紫麒麟楦岂身荣，腹有诗书气便清。",
            "野酌雅宜招胜士，贵游大半是宗英。",
            "主翁旧有登堂约，古树今知夹道迎。",
            "賸欲索梅同一笑，却随画角弄初更。"
        ],
        "notes": "",
        "id": "84d4798d057f40fd96399c38b3f6a616"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "宦辙",
        "preface": "",
        "paragraphs": [
            "宦辙驰驱尘满襟，解鞍呼酒小登临。",
            "天垂碧处秋江浄，山弄紫时西日沉。",
            "韩记合还渠老手，王诗似不要新吟。",
            "撑天拄地吾儒事，过耳飞禽空好音。"
        ],
        "notes": "",
        "id": "970cfc4d254bb4855df68ce64f4d7b07"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "与中朝故人",
        "preface": "",
        "paragraphs": [
            "自怜骨相太邅迍，为米折腰依旧贫。",
            "古史多看多警省，新诗愈改愈精神。",
            "与游造物真知己，怕说天朝多故人。",
            "兰菊有时忙不得，世间桃李几番新。"
        ],
        "notes": "",
        "id": "fca0b465986e51d068170ab416aec204"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "胡讲书赴张国录讲席之招良月也",
        "preface": "",
        "paragraphs": [
            "初日融霜泮水清，鹄袍翔集宿中庭。",
            "先生有道如阳月，太白占祥聚德星。",
            "安定重来阐湖学，横渠端坐讲西铭。",
            "自怜一唯无传久，避席何时觌典刑。"
        ],
        "notes": "",
        "id": "0970097cfd4c26e3486a80c7374ce79d"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "送玉堂守永嘉",
        "preface": "",
        "paragraphs": [
            "衮衮诸公塞要津，独当椽笔演丝纶。",
            "久陪清禁聊均佚，谁道明河不可亲。",
            "畿郡喜迎贤太守，帝旁却欠直词臣。",
            "逸才毕竟九天忆，应谓禁中须此人。"
        ],
        "notes": "",
        "id": "8dd00f1881806a6b22d69a9e14fc389e"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "余秋责余不归责之诚是也余非敢忘乡井而答以诗",
        "preface": "",
        "paragraphs": [
            "兔狡应多穴，狐妖解首丘。",
            "一巢鸠样拙，何计老菟裘。"
        ],
        "notes": "",
        "id": "5e6dd41ba2378002dc93e40f9b90bdd5"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "西湖冰合忽见小舟",
        "preface": "",
        "paragraphs": [
            "四望黯同云，平湖堕银汉。",
            "一叶柳边来，应是寒澌泮。"
        ],
        "notes": "",
        "id": "92a501cbfdb9cd68f2db162bac87dab9"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "嘲蜡梅",
        "preface": "",
        "paragraphs": [
            "孤芳不被雪霜欺，占得南枝最崛奇。",
            "气骨不凡风韵少，吕医初见退之诗。"
        ],
        "notes": "",
        "id": "3bbd7b3e3812f60f78d67df51cbcc72c"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "聚景园追凉",
        "preface": "",
        "paragraphs": [
            "五云缥缈护簷牙，不是寻常富贵家。",
            "树树风蝉凉意足，衣巾时复堕槐花。"
        ],
        "notes": "",
        "id": "78008ec691740e800ef35cf074588601"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "题昌黎传后",
        "preface": "",
        "paragraphs": [
            "唐治百年生退之，行藏端的系兴衰。",
            "三书何用干时宰，天使斯人欲有知。"
        ],
        "notes": "",
        "id": "c00ca93ab6a3a25f7238528c6434a887"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "题潘庭坚乐府后奉简陈佥书",
        "preface": "",
        "paragraphs": [
            "性灵底物堪陶冶，郢曲弥高和弥寡。",
            "锦囊勿使六丁偷，会有昌黎赏东野。"
        ],
        "notes": "",
        "id": "90e09e265cd52cba0c0ce32b234388f2"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "晚思",
        "preface": "",
        "paragraphs": [
            "风号谷应树声喧，阴雨潇潇南北村。",
            "倦翼投林舟宿港，满怀秋思立黄昏。"
        ],
        "notes": "",
        "id": "6f2ff02a0e03b86b95208850e291440f"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "题陈陟屺寺",
        "preface": "",
        "paragraphs": [
            "幽泉落窦碎琼声，疑是朝天环珮鸣。",
            "遶寺杉松皆雨露，不应秋叶似恩轻。"
        ],
        "notes": "",
        "id": "ccbc5a7c6e28dd0efd17690b78bc114a"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "题御爱牡丹",
        "preface": "",
        "paragraphs": [
            "天香不数魏姚家，玉砌雕栏护绛纱。",
            "闻说弓旌遍岩穴，怜才应是胜怜花。"
        ],
        "notes": "",
        "id": "313ec45d29df25d36b42368265488c21"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "西湖夜景",
        "preface": "",
        "paragraphs": [
            "闲窗放入四山青，古篆无烟气自清。",
            "风不鸣条花著露，一湖春月万蛙声。"
        ],
        "notes": "",
        "id": "fcff8400bf0e99a145d82bbfe3e22e07"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "偶作  其一",
        "preface": "",
        "paragraphs": [
            "才退愁无友，时艰悔有家。",
            "乡心慙杜宇，世事付杨花。"
        ],
        "notes": "",
        "id": "c584877b5e95266d6c5e605aa5e41658"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "偶作  其二",
        "preface": "",
        "paragraphs": [
            "故山荏苒失归期，颜尚如丹鬓已丝。",
            "忆昔师门传拙赋，迄今客路懒工诗。",
            "不伤迟暮无豪举，却喜聪明减旧时。",
            "便把蜗庐题退隠，何时买得草堂基。"
        ],
        "notes": "",
        "id": "4f03f2e5ecb0ea858cb29d282122e3d7"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "偶作  其三",
        "preface": "",
        "paragraphs": [
            "遣愁时复赋篇章，此是书生习未忘。",
            "小吏岂堪人看觑，酒边生怕带诗狂。"
        ],
        "notes": "",
        "id": "2953e4adfddcbadf869c2d7e1ba4d3d4"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "与陈刚父论诗",
        "preface": "",
        "paragraphs": [
            "少陵久矣跨鲸游，近说西江沸不休。",
            "双井发源注南海，百川分港失东流。",
            "君怀正印高悬眼，我抉玄关笑点头。",
            "半世工夫缘底事，旁人却作等闲求。"
        ],
        "notes": "",
        "id": "0f5adc42687cea0aba174b8d88bde87b"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "答诗友征近诗",
        "preface": "",
        "paragraphs": [
            "寄傲西峰未肯东，论文旧约几时同。",
            "不知杰句真何用，便有虚名岂疗穷。",
            "珍重远书征近作，疎芜故我欠新功。",
            "每慙时辈多豪逸，点笔成章杯酒中。"
        ],
        "notes": "",
        "id": "119220d228f88d93404b3a0a3ccf57ef"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "题杨敬之赠项斯诗后",
        "preface": "",
        "paragraphs": [
            "今古销沉几项斯，由来作者不祈知。",
            "看渠一片怜才意，合把黄金铸敬之。"
        ],
        "notes": "",
        "id": "d1c8525aef57b44717749847b7785194"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "西湖夜景",
        "preface": "",
        "paragraphs": [
            "处处芙蕖处处堂，闲行何地不清香。",
            "归舟又趁晚凉急，十里湖光蘸夕阳。"
        ],
        "notes": "",
        "id": "fbfe7c3ad4751e5c60506fce14856b7f"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "游宜春北岩",
        "preface": "",
        "paragraphs": [
            "宦躯真沐漆，放怀北岩去。",
            "行行如蔍境，渐入幽绝处。",
            "湿翠欲沾衣，晴云乱生屦。",
            "滩声时抑扬，岚气互吞吐。",
            "松寒韵笙竽，碣石状钟虡。",
            "朱实袅碧藤，白羽明翠坞。",
            "提壶忌人醒，市醑邀我沽。",
            "野果枝头寻，水乐空中度。",
            "饮少辄颓玉，山灵劳拱护。",
            "起来一凭栏，件件是佳句。",
            "此景几百年，却待予全付。",
            "吟成石点头，喜极石应语。",
            "何处一鸣鹤，而作赏音和。",
            "仰峰人所仰，隔江不受呼。",
            "正如山中人，九诏不一顾。",
            "传闻唐卫公，挟册曾此寓。",
            "臯夔读何书，瑰誉响千古。",
            "一生拗介甫，政坐读书误。",
            "公乎傥可作，同草遂初赋。"
        ],
        "notes": "",
        "id": "a79d8aca2529f3ec2c0aa153b32292cf"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "元夕同友街游",
        "preface": "",
        "paragraphs": [
            "月韵梅梢漏未央，缓寻梦境小相羊。",
            "万家灯火天无夜，十里绮罗风自香。",
            "胜友何如罗粉黛，清谈端可厌笙簧。",
            "吴侬休作筑城舞，胡越年来共一疆。"
        ],
        "notes": "",
        "id": "04f5ae0db8493a2c5f4052b97e172a6c"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "元夕酒倦",
        "preface": "",
        "paragraphs": [
            "解酲贡浪语，欲困且长谣。",
            "古篆生春霭，新汤响夜潮。",
            "喜寻搜句伴，怕有看灯招。",
            "背却笙歌閙，鸣琴慰寂寥。"
        ],
        "notes": "",
        "id": "1eddaebf377f41ee31f980416d9f4c3c"
    },
    {
        "author": "曾由基",
        "dynasty": "宋",
        "type": "诗",
        "rhythmic": "",
        "title": "中书程先生委校勘春秋分纪大参李雁湖文集因元夕戏成一绝",
        "preface": "",
        "paragraphs": [
            "雪柳梢头閙玉梅，万家灯火月楼台。",
            "校雠幸不开天上，省得扶藜太乙来。"
        ],
        "notes": "",
        "id": "cd3536e81b19a8d97cf1774fec08a049"
    }
]