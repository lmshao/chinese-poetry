[
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "凌云行",
        "preface": "",
        "paragraphs": [
            "麻姑何代仙，南城有遗坛。",
            "双练飞绝𪩘，天风逼人寒。",
            "枯螺抱怪石，几见海水干。",
            "清都在何许，烟雾不可干。",
            "宫阙镂白玉，辎𫐌驾朱鸾。",
            "念非粗浊质，可以超云端。",
            "冲虚尽尘滓，变化生羽翰。",
            "悠悠戚施子，汲汲营𫗦餐。",
            "颀然硕且大，躯干压马鞍。",
            "奉养恐不至，齿发忽已残。",
            "呼吸一时绝，枯骸积巑岏。",
            "膝行望碧落，霄露零衣冠。",
            "愿闻道之妙，不用掷米丹。",
            "人间宁足乐，弃去夫何难。"
        ],
        "notes": "",
        "id": "f71c131701dd657b8d1a64ef094e0d45"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "过梁口",
        "preface": "",
        "paragraphs": [
            "迢迢一水遶千山，桑柘阴阴聚落宽。",
            "好事莫传江上信，渔樵自不识衣冠。"
        ],
        "notes": "",
        "id": "98f4b2b4460e93039ea51b4a3776d91f"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "赠玉岩",
        "preface": "",
        "paragraphs": [
            "四围岩谷上通天，岩底幽人抱腹眠。",
            "不羡庄鹏抟九万，肯随齐客列三千。",
            "养成白雪高歌调，散尽黄金有简编。",
            "野鹿今朝入城市，为余有意下林泉。"
        ],
        "notes": "",
        "id": "061f5ae646d6afad0e830cecf7d9c9cd"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "睢阳五老图",
        "preface": "",
        "paragraphs": [
            "德政调元向道闲，天朝诏许实辞冠。",
            "丹心耿耿悬象魏，青史昭昭照玉桓。",
            "晚节友贤阳凤暖，老年忧世谷驹寒。",
            "太平犹自存龟鉴，后进仪刑仰慕看。"
        ],
        "notes": "",
        "id": "19a4f9ef023bc682586d4887037188dd"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "蒋坊寺赐老僧",
        "preface": "",
        "paragraphs": [
            "九十光阴欠五年，寒灰枯木老云泉。",
            "眼明尚可穿针鼻，齿硬犹能嚼石莲。",
            "疑是合知诸佛印，果然别得一枝禅。",
            "不因看破真赃物，安得囊中出小编。"
        ],
        "notes": "",
        "id": "4dc49fb87db5197957f17a8ebf3525c7"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "香林院",
        "preface": "",
        "paragraphs": [
            "瑟瑟松上风，冥冥竹间露。",
            "窗虚簟色寒，石侧苍苔古。",
            "长廊寂无人，殿阁下铃语。",
            "此意两萧然，徘徊不能去。"
        ],
        "notes": "",
        "id": "b5c06dcd98909841f9b49e17207d26a6"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "金精山留题",
        "preface": "",
        "paragraphs": [
            "秦亡项灭汉罢兵，分王宗室皆连城。",
            "西方女子不用事，张氏有妇怀金精。",
            "吴山之下吴水曲，石鼓峰峦翠相矗。",
            "山幽水邃闺阁严，二八芳年貌如玉。",
            "吴王闻知心欲狂，珠琲缯纩罗千箱。",
            "苦凭青翼致消息，陈说富贵夸膏粱。",
            "玉人冷笑吾当许，汝第为吾开洞府。",
            "洞成赋诗悲下土，悲哉下土人皆苦。",
            "飘飘仙袂凌上苍，天街昴毕腾辉光。",
            "使回千里涩进步，目极五云空断肠。",
            "吴王悒悒忽不乐，入顾后宫情索寞。",
            "仙凡会合竟何年，多谢君王凿洞天。"
        ],
        "notes": "",
        "id": "517f08d59d00689032d6f77650057dde"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "孤愤吟二首  其一",
        "preface": "",
        "paragraphs": [
            "平津谀武帝，尧舜未为聪。",
            "归来东阁士，称颂比周公。",
            "势利变人心，上下交相蒙。",
            "低颜望眉睫，一喜生春风。",
            "优游卒兹岁，安知朝野空。"
        ],
        "notes": "",
        "id": "330f054be4f430d9f9e97f953e31cf65"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "孤愤吟二首  其二",
        "preface": "",
        "paragraphs": [
            "青青一本桑，下可百夫息。",
            "泠泠一井泉，上有千人汲。",
            "千里以为郡，百里以为邑。",
            "生齿岂不繁，教化繄尔力。",
            "何事北窗人，叹此徒劳职。"
        ],
        "notes": "",
        "id": "4844b66eea1ea286824a054e61c468ab"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "挽老苏先生",
        "preface": "",
        "paragraphs": [
            "近来天下文章格，尽是之人咳唾余。",
            "方喜丘园空𰬸帐，何期箫吹咽轜车。",
            "一生自抱萧张术，万古空传杨孟书。",
            "大志未酬身已没，为君双泪湿衣裾。"
        ],
        "notes": "",
        "id": "04d9d0c6e31a0ee22c39a68e3807f8e4"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "题关公像",
        "preface": "",
        "paragraphs": [
            "月缺不改光，剑折不改铓。",
            "月缺白易满，剑折尚带霜。",
            "势利寻常事，难屈志士肠。",
            "男儿有死节，可杀不可量。"
        ],
        "notes": "",
        "id": "3fb07de8297ce3f43a3b5373b9ab1c1f"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "护国寺",
        "preface": "",
        "paragraphs": [
            "薄宦区区可叹嗟，寂寥寒馆过村家。",
            "神锥岂向囊中出，宝剑聊凭醉后夸。",
            "就禄勉持毛义檄，读书空满惠生车。",
            "掩关不识青春好，一夜狂风已落花。"
        ],
        "notes": "",
        "id": "1aa636964b8806012d6f1cafee06de63"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "与刘跛子饮市桥",
        "preface": "",
        "paragraphs": [
            "迁客湖湘召赴京，轮蹄迎迓一何荣。",
            "争如与子市桥饮，且免人间宠辱惊。"
        ],
        "notes": "",
        "id": "6853941dbaafc173a345540168b1d9db"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "游天平山",
        "preface": "",
        "paragraphs": [
            "洞天金阙天平爵，层{山廛}石崖寒玉削。",
            "突兀云生缥缈间，鬅松树大侵寥廓。",
            "苍鹿挨摧北斗魁，耍猿弄损南辰角。",
            "碑文压破石鼇头，琅玕烂折玉兔脚。",
            "背岩松柏碧森森，向日杂花红灼灼。",
            "遮碍林虑半壁天，琢成云汉千里壑。",
            "宫宰炉烧延寿香，避秦采得长生药。",
            "风物依稀紫府宫，岚光缭绕朱陵阁。",
            "路转樵人目下迷，桃源仙子心无错。",
            "千形万状天平山，剖判玄黄天地作。"
        ],
        "notes": "",
        "id": "67ff26c956b42357a244ac423f15259f"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "题天平山扑猪岭",
        "preface": "",
        "paragraphs": [
            "玉皇不禁上天梯，半筑临崖与斗齐。",
            "昨日我因寻药到，祇疑惊起日中鸡。"
        ],
        "notes": "",
        "id": "5e1d98fa1a66bfeccf980095a130114f"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "五台山",
        "preface": "",
        "paragraphs": [
            "五顶嵯峨接太虚，就中偏称我师居。",
            "毒龙池畔云生早，猛兽岩前客过疏。",
            "冰雪满山银点缀，香花徧地锦舒铺。",
            "展开坐具长三尺，方占山河五百余。"
        ],
        "notes": "",
        "id": "164b1deb5a59123199894ef270dc9893"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "见山亭",
        "preface": "",
        "paragraphs": [
            "帘卷疏烟醉眼开，浮云飞尽见崔嵬。",
            "苦嗟霖雨遮藏久，深谢晴风列致来。",
            "丹桂有时明月满，旧山无路白猿哀。",
            "禅僧指我真空理，心火茫然一夜灰。"
        ],
        "notes": "",
        "id": "f65e150d2f31498f568461c01edf81d0"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "游青原山",
        "preface": "",
        "paragraphs": [
            "所至纷纷簿领堆，也须风月洗尘埃。",
            "明朝相与寻师去，况是同行掉臂来。"
        ],
        "notes": "",
        "id": "efcb1b48b2155fa3217e68b689803922"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "华阳洞",
        "preface": "",
        "paragraphs": [
            "素虎斑虬蹑紫烟，几看沧海变桑田。",
            "赤城玉笥寻真后，又到华阳第八天。"
        ],
        "notes": "",
        "id": "6a2052ff0cb0932cc1dd7dfec23e594c"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "涢阴亭",
        "preface": "",
        "paragraphs": [
            "驾言晨出涢台隅，涢上登临酒拍壶。",
            "不似岘山羊叔子，心随汉水欲吞吴。"
        ],
        "notes": "",
        "id": "66d7b67ba58748852916ad0bb336b8f6"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "东台",
        "preface": "",
        "paragraphs": [
            "迢迢云水涉峰峦，渐觉天低宇宙宽。",
            "东北分明睹大海，西南咫尺望长安。",
            "圆光化现珠千颗，耸日初升火一团。",
            "风雨每从岩下起，那罗洞里有龙蟠。"
        ],
        "notes": "",
        "id": "fe0d5f929e36b504ada60e8d1d3bdb4a"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "南台",
        "preface": "",
        "paragraphs": [
            "迢迢策杖上南台，北望清凉眼豁开。",
            "二片烟霞笼紫府，万年松径锁苍苔。",
            "人游灵境涉溪去，我访真容踏顶来。",
            "前后三三知者少，衲僧到此费徘徊。"
        ],
        "notes": "",
        "id": "e6a7466070d873a9312644c21e21d152"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "西台",
        "preface": "",
        "paragraphs": [
            "宝台高峻足穹苍，狮子遗踪八水傍。",
            "五色云中游上界，九重天外看西方。",
            "三时雨泪龙宫冷，一夜风飘月桂香。",
            "土石尚能消罪障，何劳菩萨放神光。"
        ],
        "notes": "",
        "id": "5a008507f4dedf552cf8613dbdb602f4"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "北台",
        "preface": "",
        "paragraphs": [
            "北台高峻碧崔嵬，多少游人到便回。",
            "怕见目前生地狱，愁闻耳畔发风雷。",
            "七星每夜沾峰顶，六出长年积涧隈。",
            "若遇黑龙灵懆者，人间心念自然灰。"
        ],
        "notes": "",
        "id": "8b8ae5f9ba844e45f27c43cbc133af5b"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "中台",
        "preface": "",
        "paragraphs": [
            "中台岌岌最堪观，四面林峰拥翠峦。",
            "万壑松声心地向，数条山色骨毛寒。",
            "重重燕水东南阔，漠漠黄沙西北宽。",
            "总信文殊归向者，大家高步白云端。"
        ],
        "notes": "",
        "id": "b51b31eb6d9ad51473b9f905e0c2036f"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "净明塔",
        "preface": "",
        "paragraphs": [
            "月满汾川宝铎寒，谁来此地葬金棺。",
            "育王得道行空际，尊者飞光出指端。",
            "天上凝云常覆定，人间劫火漫烧残。",
            "三千世界无留迹，聊向阎浮示涅槃。"
        ],
        "notes": "",
        "id": "2659c9a3a6af8cb4e49fd0e8623c4fd5"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "圣灯",
        "preface": "",
        "paragraphs": [
            "云贴西山日出东，一轮明相现云中。",
            "修行莫道无榜模，只恐修行落断空。"
        ],
        "notes": "",
        "id": "613f73d26b26e3cb898dfab701751089"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "解脱禅师道场",
        "preface": "",
        "paragraphs": [
            "圣凡路上绝纤痕，解脱文殊各自论。",
            "东土西天无着处，佛光山下一龛存。"
        ],
        "notes": "",
        "id": "a8c0bd076dfbb8e6dca9c4b4764e4751"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "秘魔岩",
        "preface": "",
        "paragraphs": [
            "阅尽龙宫五百函，三年不下秘魔岩。",
            "须知别有安身处，脱却如来鹘臭衫。"
        ],
        "notes": "",
        "id": "6383ee0ca00b76755baed6b21de51cb3"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "宋老生殉难诗",
        "preface": "",
        "paragraphs": [
            "血战保孤城，嗟哉宋老生。",
            "身甘殉隋难，义不屈唐兵。",
            "骨已尘埃尽，光犹日月争。",
            "裴刘等死耳，谁重复谁轻。"
        ],
        "notes": "",
        "id": "336868fc5435222ae5aeb820d51451ee"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "和前韵",
        "preface": "",
        "paragraphs": [
            "东湖水落露堤沙，舟过湖心藻荇斜。",
            "野迳小桥穿竹巷，烟村疏柳间芦花。",
            "新秔炊熟胭脂白，活鲫珍于丙穴嘉。",
            "饮散肩舆乘皓月，烛笼何用两行纱。"
        ],
        "notes": "",
        "id": "d766ea891b8eab7f06d1e4e723d197d1"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "赠博士承议",
        "preface": "",
        "paragraphs": [
            "南归迁客气平和，磊落胸中所得多。",
            "白日过从唯陆谞，清宵梦想适维摩。",
            "裴徊未忍捐鸡肋，寂寞犹能顾雀罗。",
            "好与乡人敦薄俗，莫因哺啜负岷峨。"
        ],
        "notes": "",
        "id": "166387b2505524036544dc1594979c4c"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "和孙右司沅州道上过元夕",
        "preface": "",
        "paragraphs": [
            "三五皇州夜色鲜，使车方事武陵蛮。",
            "华灯邈想端门外，翠辇初临太一还。",
            "月满九衢闻舜乐，云开双阙见尧颜。",
            "自怜风雨新城道，陟彼崔嵬我马艰。"
        ],
        "notes": "",
        "id": "b690db04d20e8a120567aee6ff80d82d"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "平阳道中过上元",
        "preface": "",
        "paragraphs": [
            "元夕吾何处，吾行次晋郊。",
            "乐棚垂苇席，灯柱缚松梢。",
            "俚妇朱双脸，村夫赤两骹。",
            "春田夸积雪，酒胆醉仍杪。"
        ],
        "notes": "",
        "id": "98dc46f2590cfaa9489a9037fba26a68"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "上元秭归溪西社火点灯  其一",
        "preface": "",
        "paragraphs": [
            "百丈游灯遶石坡，溪西保社事黄魔。",
            "草花灼灼迎新福，腰鼓冬冬踏旧歌。"
        ],
        "notes": "",
        "id": "76a5f9e0e5e7b1e1ca932959483f3746"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "上元秭归溪西社火点灯  其二",
        "preface": "",
        "paragraphs": [
            "溪西灯社宝莲台，一点光明远更开。",
            "料得长杨宫里见，却疑仙火下云来。"
        ],
        "notes": "",
        "id": "ebb3bc57b1d1c21096b6d890e69859ba"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "和刘尉赤岸上巳  其一",
        "preface": "",
        "paragraphs": [
            "教池天气不胜情，携手聊同陌上行。",
            "洛禊嬉游修故事，楚歌欢笑集村氓。",
            "慕潘珍果盈车掷，挑卓幽琴满座倾。",
            "为报兰亭王逸少，且无今日管弦声。"
        ],
        "notes": "",
        "id": "4869b7c19b06f18c003d75b526e0d39e"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "和刘尉赤岸上巳  其二",
        "preface": "",
        "paragraphs": [
            "采兰时节近清明，朝野欢娱值太平。",
            "坦率从来如庾亮，穷愁素不学虞卿。",
            "三年阳渚成何事，一觉邯郸悟此生。",
            "把酒花前须醉倒，肯教风雨落繁英。"
        ],
        "notes": "",
        "id": "3a095a0ec69ac34bdab7e6e75b39ef35"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "上巳舣舟汉口命驾凤栖成二绝句  其一",
        "preface": "",
        "paragraphs": [
            "上巳嬉游集汉阳，云收雨霁日舒光。",
            "瑞烟和气横寥廓，何用兰亭祓不祥。"
        ],
        "notes": "",
        "id": "ca23f4cf43bb094385b03c67466b1fff"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "上巳舣舟汉口命驾凤栖成二绝句  其二",
        "preface": "",
        "paragraphs": [
            "池上澄辉冻已销，阳和巧思著花梢。",
            "残云断霭归何处，翠幰红帷遍乐郊。"
        ],
        "notes": "",
        "id": "591995523213e6132874843e97faa181"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "竞渡",
        "preface": "",
        "paragraphs": [
            "龙舟鼓笛和吴歌，采索缠筒吊汨罗。",
            "文腿千人齐举棹，岂知湖海有风波。"
        ],
        "notes": "",
        "id": "8d0e7e7b13b65df4aa4889dbc547599c"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "端午偶题",
        "preface": "",
        "paragraphs": [
            "孤忠不屈赴湘流，甘与干逢地下游。",
            "若共蛟龙争口食，何如附会楚王休。"
        ],
        "notes": "",
        "id": "e0dde724af9825003022d014409f68b8"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "端午献扇",
        "preface": "",
        "paragraphs": [
            "纨扇新成献乃翁，草堂虚寂起清风。",
            "欲知妙用真无有，不离而今掌握中。"
        ],
        "notes": "",
        "id": "a7cd5867808c5f6d87127dd389746a22"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "端午同子宣平岚榭晚酌望南山而有作",
        "preface": "",
        "paragraphs": [
            "相见常嗟相聚稀，平岚危榭对斜晖。",
            "牛羊遍野草初绿，槐柳成阴春已归。",
            "顶上绯生麋角解，嘴边黄尽燕初飞。",
            "白头共作天涯客，几向南山咏式微。"
        ],
        "notes": "",
        "id": "d0d4cdc3ea2520db9e04b5ecb8191b3e"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "立秋会监司",
        "preface": "",
        "paragraphs": [
            "片叶飞空忽报秋，玉醅浮蚁恰新𥬠。",
            "相逢昂饮聊乘兴，万事从它一日休。"
        ],
        "notes": "",
        "id": "ccbd3524633cec16382154661812314b"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "跋胡德林七夕",
        "preface": "",
        "paragraphs": [
            "鼓盆新恨度良宵，怅望仙娥未见邀。",
            "会取天河离合意，何曾灵鹊久成桥。"
        ],
        "notes": "",
        "id": "554ae2be7a137befd7db309cd186b759"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "中秋夜寄克道运使",
        "preface": "",
        "paragraphs": [
            "不见柯山客，中秋月又圆。",
            "夜分清滴露，天末淡收烟。",
            "念远情非俗，凌虚骨欲仙。",
            "素琴明此恨，相与对婵娟。"
        ],
        "notes": "",
        "id": "5f8cd4098f084d2f9787828563d5bb3d"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "进贺冬至",
        "preface": "",
        "paragraphs": [
            "烛满天街晓漏长，杜门牢落叹台纲。",
            "金吾六卒闲私第，玉笋千官守未央。",
            "五贵𬣙谟恩盗贼，一朝新事劾风霜。",
            "尧天咫尺横云雾，遥庆南山万寿觞。"
        ],
        "notes": "",
        "id": "9b63240413111779c3b52160dc4e2059"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "偈一首",
        "preface": "",
        "paragraphs": [
            "五老机缘共一方，神锋各向袖中藏。",
            "明朝老将登坛看，便请横矛战一场。"
        ],
        "notes": "",
        "id": "340363bb4df7421c7f794e3e5ba9b756"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "颂一首",
        "preface": "",
        "paragraphs": [
            "鼓寂钟沉托钵回，岩头一拶语如雷。",
            "果然只得三年活，莫是遭他受记来。"
        ],
        "notes": "",
        "id": "4c988e51f98e59b45013a88e0c2647ac"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "诗一首",
        "preface": "",
        "paragraphs": [
            "野僧迎客下烟岚，试问如何是翠岩。",
            "门近洪崖千尺井，石桥分水绕松杉。"
        ],
        "notes": "",
        "id": "94a59babdaf5170916ac5087f1219f0a"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "题真浄肖像",
        "preface": "",
        "paragraphs": [
            "云庵纲宗，能用能照。",
            "冷面严眸，神光独耀。",
            "孰传其旨，觌露唯肖。",
            "前悦后洪，如融如肇。"
        ],
        "notes": "",
        "id": "aad3c324750ed4233b32240ddd31d99c"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "偈二首  其一",
        "preface": "",
        "paragraphs": [
            "乱云堆里数峰高，绝学高人此遯逃。",
            "无奈俗官寻住处，前驱一喝散猿猱。"
        ],
        "notes": "",
        "id": "9a85cfdb42667c7a686027603c408196"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "偈二首  其二",
        "preface": "",
        "paragraphs": [
            "久向黄龙山里龙，到来只见住山翁。",
            "须是背触拳头外，别有灵犀一点通。"
        ],
        "notes": "",
        "id": "50d9195c152e241d645567ad381f222a"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "雪",
        "preface": "",
        "paragraphs": [
            "六出飘萧万瓦干，冰壶天地不容看。",
            "金门贺客螭头冷，草阁吟终粟瓦寒。",
            "故人家在西溪上，欲叩柴门兴已阑。"
        ],
        "notes": "",
        "id": "c2039dad7f1500cc61acaaf67145c617"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "神仙",
        "preface": "",
        "paragraphs": [
            "土木形容殷七七，水云情性许闲闲。",
            "身中火枣无人会，此药元来便驻颜。"
        ],
        "notes": "",
        "id": "45bc81a1962aeec3c28d6b6102fd8c9e"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "涪州",
        "preface": "",
        "paragraphs": [
            "瘴地风云早，温天气候催。",
            "穷冬不见雪，正月已闻雷。"
        ],
        "notes": "",
        "id": "a7b92830427512345ddf16ca1a3aa16e"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "咏戏仙亭",
        "preface": "",
        "paragraphs": [
            "浓洄江水泻高滩，中有神龙久屈蟠。",
            "众乐妙音时响亮，双娃长袖忽阑珊。",
            "世间变化无非幻，阁上登临正好欢。",
            "观幻见真真亦幻，谷花岩草谩凭阑。"
        ],
        "notes": "",
        "id": "38323c2ef9fd960a9a61de83ea72a744"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "猫",
        "preface": "",
        "paragraphs": [
            "白玉狻猊藉锦茵，写经湖上净名轩。",
            "吾方大谬求前定，尔亦何知不少喧。",
            "出没任从仓内鼠，钻窥宁似槛中猿。",
            "高眠永日长相对，更约冬裘共足温。"
        ],
        "notes": "",
        "id": "b79628fb098ed82f3b2cde06eecb9e66"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "赋新繁周表权如诏亭",
        "preface": "",
        "paragraphs": [
            "乌犀解轴黄金装，吴绫蜀锦鸾凤翔。",
            "欧虞飞毫洒中诏，帝曰咨汝田曹郎。",
            "汝能教子以义方，济济来仕吾国光。",
            "贲汝爵秩及身章，潜德晦耀吾岂忘。",
            "田曹有亭在繁上，旧以义方揭亭榜。",
            "安知教子三千年，契合前言被天奖。",
            "翰林为易如诏名，春入丘园添气象。",
            "里老来观归责儿，急寻字解治王诗。",
            "彩衣朱旛典便郡，简池太守真汝师。"
        ],
        "notes": "",
        "id": "46b802497e00316dfe16a8fc6e2b62ae"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "朱泾船子禅师",
        "preface": "",
        "paragraphs": [
            "芦苇萧萧江岸秋，长天独月向西流。",
            "离钩三寸无人道，笑倚兰桡自点头。"
        ],
        "notes": "",
        "id": "837e55cd68c1370db0a204ded50adbf6"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "四贤堂",
        "preface": "",
        "paragraphs": [
            "文昭文定与文忠，内翰元之共四公。",
            "政事风流俱第一，典刑人物更谁同。",
            "能诗只有东坡老，到处唯寻六一翁。",
            "欲遣滁阳招作客，五星同聚此堂中。"
        ],
        "notes": "",
        "id": "c6b2e4d09e06a8485e6f33c0ca32f724"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "江陵",
        "preface": "",
        "paragraphs": [
            "地连云梦水无边，天断夷陵欲尽山。",
            "曾是刘虬高饮地，不知何处扣玄关。"
        ],
        "notes": "",
        "id": "3e7d3b0f930a1690c6868c5877f6c691"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "吴孟宗",
        "preface": "",
        "paragraphs": [
            "孟宗泣竹冬笋生，岂是青青竹有情。",
            "大抵主张非有物，人心但莫负幽明。"
        ],
        "notes": "",
        "id": "d0119a1f14d02777546b4fff1be7445b"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "灵泉寺著华严合论作",
        "preface": "",
        "paragraphs": [
            "合论流通七卷经，点教开眼示群生。",
            "不须天女添瓶水，自有灵泉一派清。"
        ],
        "notes": "",
        "id": "32cac71e9ff9d52c1e02d4ca5a7ff808"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "归州",
        "preface": "",
        "paragraphs": [
            "归州男子屈灵均，归乡女儿王昭君。",
            "山穷林薄不肥沃，生尔才貌空绝群。",
            "男为逐臣沉湘水，女嫁穹庐夫万里。",
            "汉宫无色楚无人，丑陋险邪君自喜。"
        ],
        "notes": "",
        "id": "3b01bbc991fe1bb0a4e3e25d51755338"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "秭归  其一",
        "preface": "",
        "paragraphs": [
            "乱石乌牛伏，惊涛白马奔。",
            "大家齐拭目，看我过龙门。"
        ],
        "notes": "",
        "id": "126883fcbb3ca9b20f418b25ab4d6761"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "秭归  其二",
        "preface": "",
        "paragraphs": [
            "惊心乌石莲花淖，过眼黄牛竹节滩。",
            "征棹直从中溜去，好山只得片时看。"
        ],
        "notes": "",
        "id": "c2f6de722fe98e4e3afdddc18c14e92a"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "秋兴亭",
        "preface": "",
        "paragraphs": [
            "风送片帆来北客，霜凋万木见东州。",
            "湖光碧湛郎官水，苇岸黄深鹦鹉洲。"
        ],
        "notes": "",
        "id": "cefe8a90ae28e97e980e3aaca1f844c7"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "南峰寺",
        "preface": "",
        "paragraphs": [
            "寺据南峰顶，僧传北祖禅。",
            "孤云飞远峤，落日满平川。",
            "法界穷三大，河山遍大千。",
            "香灯方丈小，又结一来缘。"
        ],
        "notes": "",
        "id": "be6d29421fa5f815929c5edfb25c966e"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "拟岘亭",
        "preface": "",
        "paragraphs": [
            "英雄往事堪叹息，栏干徙倚情何极。",
            "学取山翁醉似泥，不同羊祜谋人国。"
        ],
        "notes": "",
        "id": "2537f569393cd356e0cb273a625118b6"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "读书灯",
        "preface": "",
        "paragraphs": [
            "小笼疏四面，明纸罩孤灯。",
            "自小共寒热，相亲如友朋。",
            "旧书曾递照，新烛莫相憎。",
            "几为吟诗苦，留光到夙兴。"
        ],
        "notes": "",
        "id": "c64956a3a0f62a7cbcdd5958a43f9709"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "七夕歌",
        "preface": "",
        "paragraphs": [
            "河东美人天帝子，机杼年年劳玉指。",
            "织成云雾紫绡衣，辛苦无懽容不理。",
            "帝怜独居无与娱，河西嫁得牵牛夫。",
            "贪懽不归天帝怒，谪归却踏来时路。",
            "但令一岁一相逢，七月七日桥边渡。"
        ],
        "notes": "",
        "id": "3d07cfa62b50eb944c9a05155246a4fc"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "颂一首",
        "preface": "",
        "paragraphs": [
            "马师一喝大雄峰，深入髑髅三日聋。",
            "黄蘗闻之惊吐舌，江西从此立宗风。"
        ],
        "notes": "",
        "id": "0df2c6af6c9a58f87f2c06b266571e2a"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "答平禅师",
        "preface": "",
        "paragraphs": [
            "吐舌耳聋师已晓，搥胸祇得哭苍天。",
            "盘山会里翻筋斗，到此方知普化颠。"
        ],
        "notes": "",
        "id": "9c03aa93a4a4547c85971632e28e86df"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "牡丹",
        "preface": "",
        "paragraphs": [
            "落日宾朋醉帽斜，笙歌一曲上云车。",
            "颇知春色随轩去，不见东庵满槛花。"
        ],
        "notes": "",
        "id": "cb39829efeb8c538bf123bddd63c3563"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "龙眼",
        "preface": "",
        "paragraphs": [
            "托根初不异南山，十八妖娆带渥丹。",
            "玉润满苞甘露浥，文绡团蹙绛纱丸。",
            "便为仙苑千年果，回笑幽皋九畹兰。"
        ],
        "notes": "",
        "id": "d59be48912e3a9999aca95458fbd1190"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "笋二首  其一",
        "preface": "",
        "paragraphs": [
            "卧病十余日，不见西轩竹。",
            "稚子忽报言，新笋抽五六。"
        ],
        "notes": "",
        "id": "0a26406ea6e0284ea3abedf305e9df2f"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "笋二首  其二",
        "preface": "",
        "paragraphs": [
            "长江萦绕地膏腴，风气相连不甚殊。",
            "自是苦根分彼此，致令苦笋胜宜都。"
        ],
        "notes": "",
        "id": "eca6e8f7da148586d192b5976e165692"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "苦根",
        "preface": "",
        "paragraphs": [
            "壑源山势上连云，合占南州第一春。",
            "自有化工钟粹气，时生灵叶奉严宸。"
        ],
        "notes": "",
        "id": "3cc0f73409b3bcddd4dbe0ce9f8a662a"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "银杏",
        "preface": "",
        "paragraphs": [
            "鸭脚半熟色犹青，纱囊驰寄江陵城。",
            "城中朱门翰林宅，清风六月吹帘旌。",
            "玉纤雪椀白相照，烂银壳破玻璃明。"
        ],
        "notes": "",
        "id": "394717694904bc725765e4281baad28f"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "跋王荆公题燕侍郎山水图",
        "preface": "",
        "paragraphs": [
            "相君开卷忆江东，仿佛钟山与此同。",
            "今日还为一居士，翛然身在画图中。"
        ],
        "notes": "",
        "id": "5659f81a745aa1878200cd303ef67bbd"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "留题慧山寺",
        "preface": "",
        "paragraphs": [
            "咸阳获重之明年，五月端午予泛船。",
            "二闸新成洞常润，组练直贯吴松川。",
            "淮南柁师初入浙，借问邑里犹茫然。",
            "茶经旧说慧山泉，海内知名五十年。",
            "今日亲来酌泉水，一见信异传闻千。",
            "置茶适自建安到，青杯石臼相争先。",
            "辗罗万过玉泥腻，小瓶蟹眼汤正煎。",
            "乳头云脚盖盏面，吸嗅入鼻消睡眠。",
            "涤釜操壶贮甘液，缄题远寄朱门宅。",
            "仙人见水是瑠璃，乃知陆羽非凡客。"
        ],
        "notes": "",
        "id": "5f1a633b63d619d5a38fa6d381c75843"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "题风水洞",
        "preface": "",
        "paragraphs": [
            "岭头松竹自生寒，两穴茫茫彻鬼关。",
            "风窃虎威时弄草，泉欺龙睡故离山。",
            "不嫌淅沥惊尘耳，聊挹清冷洗病颜。",
            "窗外月高湘簟冷，更无闲梦到人间。"
        ],
        "notes": "",
        "id": "e094c49446a7ea42a22b3d458e31e0cf"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "题太平兴龙寺",
        "preface": "",
        "paragraphs": [
            "荡荡东风着物华，渡江初喜绝尘沙。",
            "蔽空杉径四百里，在处旗亭三五家。",
            "山叶半青茶未过，水畦漫白稻初芽。",
            "慇懃说似潭园侣，南北随乡不是夸。"
        ],
        "notes": "",
        "id": "656458bc53fef77f03fb3b09e8707d2c"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "干明寺",
        "preface": "",
        "paragraphs": [
            "隔垣禅律两招提，却是人心咫尺迷。",
            "百亿须弥四天下，凭君为我指东西。"
        ],
        "notes": "",
        "id": "69ad7af981b1902add47b91577247f45"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "赞喻弥陀画丈六佛",
        "preface": "",
        "paragraphs": [
            "丈六金身，毫端三昧。",
            "精妙入神，充满法界。",
            "善知众艺，得大自在。",
            "游戏神通，一切无碍。",
            "恒河沙劫，金刚不坏。",
            "万象森罗影现中，一颗圆光非内外。"
        ],
        "notes": "",
        "id": "0ff14ff9fd977e9ea7be28bfd7927b47"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "临终偈",
        "preface": "",
        "paragraphs": [
            "幻质朝章八十一，沤生沤灭谁人识。",
            "撞破虚空归去来，铁牛入海无消息。"
        ],
        "notes": "",
        "id": "7936a96476f749cb79ed57e1fdf2b68a"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "头陀岩",
        "preface": "",
        "paragraphs": [
            "半间囗室安禅地，盖代功名不易磨。",
            "白囗老龙归海去，岩中留得老头陀。"
        ],
        "notes": "",
        "id": "42daaffa43b74743ace1ba047daf2c16"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "进仰山瑞禾诗宋大雅十三章  其一",
        "preface": "",
        "paragraphs": [
            "彼修者禾，其穗七兮。",
            "夐古所无，今感格兮。"
        ],
        "notes": "",
        "id": "5281b5d35e140b55c2abf676fae9a518"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "进仰山瑞禾诗宋大雅十三章  其二",
        "preface": "",
        "paragraphs": [
            "岁在庚辰，利见大人。",
            "十有二祀，而纪庚寅。",
            "乾坤六子，遇庚则新。",
            "大人法天，有革有因。"
        ],
        "notes": "",
        "id": "d64ed97997b9f36a86e946d836d02060"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "进仰山瑞禾诗宋大雅十三章  其三",
        "preface": "",
        "paragraphs": [
            "皇帝孝仁，羹墙神考。",
            "遹追先猷，三代之道。",
            "炳然规模，百世之宝。",
            "敢弗祇从，率意改造。"
        ],
        "notes": "",
        "id": "79ed5c305ca0d5d9feeb83ba13630f5d"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "进仰山瑞禾诗宋大雅十三章  其四",
        "preface": "",
        "paragraphs": [
            "蔽自渊衷，恪遵熙丰。",
            "法非补完，熙丰是同。"
        ],
        "notes": "",
        "id": "e69335f469f4c29da01a215900a667e5"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "进仰山瑞禾诗宋大雅十三章  其五",
        "preface": "",
        "paragraphs": [
            "乃戢干戈，不勤远略。",
            "烦敛是蠲，冗官是削。",
            "屏斥浮虚，尊敦俭朴。",
            "舳舻尾衔，溯流通洛。"
        ],
        "notes": "",
        "id": "9b34598ef3fde8d8f07b723fab9f2e47"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "进仰山瑞禾诗宋大雅十三章  其六",
        "preface": "",
        "paragraphs": [
            "泉币既平，商旅云行。",
            "四民乐化，迭为重轻。"
        ],
        "notes": "",
        "id": "84de12c02c6fc3060a25dc38b0080b52"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "进仰山瑞禾诗宋大雅十三章  其七",
        "preface": "",
        "paragraphs": [
            "乃疏禁网，及释青枉。",
            "流徒赐还，鹿解禽放。",
            "戴恩和顺，涵泳旷荡。",
            "父子怡怡，朋友交饷。"
        ],
        "notes": "",
        "id": "49ec855a0b428cc71620ffd18701ba3e"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "进仰山瑞禾诗宋大雅十三章  其八",
        "preface": "",
        "paragraphs": [
            "百度孔修，德泽滂流。",
            "官知奉法，吏畏纳赇。",
            "农夫熙熙，服我先畴。",
            "桴鼓不鸣，奠枕靡忧。"
        ],
        "notes": "",
        "id": "e0c79383952f012a4521343f0666a784"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "进仰山瑞禾诗宋大雅十三章  其九",
        "preface": "",
        "paragraphs": [
            "职是善化，有赫临下。",
            "阴阳泰通，薰蒸陶冶。",
            "惠两柔风，太和塞野。",
            "渗漉百嘉，芃芃禾稼。"
        ],
        "notes": "",
        "id": "166ea2894a476bf33fe3937bf58fcf61"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "进仰山瑞禾诗宋大雅十三章  其一○",
        "preface": "",
        "paragraphs": [
            "帝宅中天，何知其然。",
            "四方郡国，咸奏丰年。",
            "丰年之象，何以昭宣。",
            "爰有异粟，八节如鞭。"
        ],
        "notes": "",
        "id": "15f551f463b5038bd24d5843f6bd457d"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "进仰山瑞禾诗宋大雅十三章  其一一",
        "preface": "",
        "paragraphs": [
            "一本之上，双茎相向。",
            "穗叶敷荣，挺拔寻丈。"
        ],
        "notes": "",
        "id": "4eb24cdc0456d481069d142fc06eb37f"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "进仰山瑞禾诗宋大雅十三章  其一二",
        "preface": "",
        "paragraphs": [
            "高而不危，神力扶持。",
            "同而能异，济物是宜。"
        ],
        "notes": "",
        "id": "2a8b2638cb43ccc1a74e10265504c7a5"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "进仰山瑞禾诗宋大雅十三章  其一三",
        "preface": "",
        "paragraphs": [
            "彼修者禾，其实骈罗。",
            "天子万年，本枝蕃多。"
        ],
        "notes": "",
        "id": "5281b5d35e140b55c2abf676fae9a518"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "濮公山",
        "preface": "",
        "paragraphs": [
            "野陂衰草接荒城，千里浮光点太清。",
            "不与众山为伴侣，自然八面露峥嵘。",
            "偶因仕宦身来到，渐远尘埃眼更明。",
            "问道膝行无处所，渡头新月小舟横。"
        ],
        "notes": "",
        "id": "0555fa3824c82ad2ffc84c3de977c0cb"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "青原山七祖塔",
        "preface": "",
        "paragraphs": [
            "一派青原出少林，信衣到此只传心。",
            "寻常示众无人会，尽向庐陵米价寻。"
        ],
        "notes": "",
        "id": "32a2cde320f7b9590aebedbf60ce413e"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "望仙曲",
        "preface": "",
        "paragraphs": [
            "麻姑王蔡迹已往，望仙亭在孤峰上。",
            "朝见五云飞，暮见五云归。",
            "云飞云归自今古，仙来仙去谁可知。",
            "勿望仙，望仙目眩徒茫然。",
            "白石可煮谁能言，不爱插翼冲青天。",
            "玉池且酌太和酒，一醉寿同天地久。",
            "陶陶与物任浮沉，肯顾霞衣云组绶。"
        ],
        "notes": "",
        "id": "648312816a7556445b8532067dfed6ff"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "过新城院",
        "preface": "",
        "paragraphs": [
            "昔读旴川集，尝闻泰伯贤。",
            "新城文刻在，往事野僧传。",
            "气格终惊俗，光芒合贯天。",
            "田翁不知价，只得十千钱。"
        ],
        "notes": "",
        "id": "dfbb4df0ad340fa6f1de20dfe908c8d1"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "蛇谷道中闻杜宇",
        "preface": "",
        "paragraphs": [
            "高杉何亭亭，北接岢岚山。",
            "如何蜀杜宇，飞鸣来此间。",
            "羽翼误尔身，浩荡迷乡关。",
            "日长岩谷迥，口角流朱殷。",
            "我亦有先庐，三峨出尘寰。",
            "别来二十年，仕宦发欲斑。",
            "岂不怀西归，青葱映潺湲。",
            "有翼尚飘泊，无翼何时还。"
        ],
        "notes": "",
        "id": "6a3d66d554fcbd3f4576f39c89f440a4"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "题介公庙",
        "preface": "",
        "paragraphs": [
            "十九年从晋重耳，艰棘忧危同践履。",
            "田中乞食桑下谋，茧足周旋垂万里。",
            "一心奉事不自欺，逆知天意开公子。",
            "及河忽闻舅犯言，如以朝衣蹈泥滓。",
            "鄙夫岂可与同行，携母入山甘隠藏。",
            "公子归来霸业强，筑坛践土尊天王。",
            "大夫卿士环佩锵，斩袪寺人纷颉颃。",
            "念子昔者皆奔亡，舍我长逝情怛伤。",
            "大搜纵火焚山冈，烈焰不肯回刚肠。",
            "嗟乎义士不可量，何人谬作龙蛇章。"
        ],
        "notes": "",
        "id": "e19c165dd66e6fa1ad0d2e653feeabbb"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "高光堡道中",
        "preface": "",
        "paragraphs": [
            "故碾迎朝日，高光眩晚霞。",
            "峰峦成地势，桑柘似人家。",
            "柳叶依墙密，溪流刷石斜。",
            "土氓尊使者，再拜馈酥茶。"
        ],
        "notes": "",
        "id": "4fbc41ef8f9b71a746904d12c91782a4"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "溪亭二首  其一",
        "preface": "",
        "paragraphs": [
            "林檎园北小桥南，水绿山青不易兼。",
            "戴胜降时桑破甲，驾犁啼处稻抽尖。",
            "柳因倒植风流甚，花为新移蓓蕾纤。",
            "独碾云龙坐溪石，几人今夕共银蟾。"
        ],
        "notes": "",
        "id": "1eb6a9d013cbaa629e2b6d362eacc337"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "溪亭二首  其二",
        "preface": "",
        "paragraphs": [
            "萧寺回环石磴间，山光草色远相连。",
            "坐中清景追唐迹，门外红尘接渭川。",
            "落涧飞泉千丈玉，过墙修竹一梢烟。",
            "画工谁绘当时巧，移得江南在眼前。"
        ],
        "notes": "",
        "id": "8ae2da4f3a4d7f9edce15b3933e20511"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "游绵山",
        "preface": "",
        "paragraphs": [
            "夕阳返照影流东，点点寒鸦过远峰。",
            "渔叟罢竿收钓饵，牧童吹笛弄西风。",
            "日光隠隠沉沧海，山色青青耸碧空。",
            "万壑千崖增秀丽，往来人在画图中。"
        ],
        "notes": "",
        "id": "5418bdb81872b44828a96430c97cacfb"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "凌云行",
        "preface": "",
        "paragraphs": [
            "我本耕钓夫，素嗜山水乐。",
            "补吏来旴江，潜解组绶缚。",
            "独上凌云行，青梯入寥廓。",
            "万象富观览，四面峻岩壑。",
            "天风袭衣襟，断霞半空落。",
            "仙家鸡犬鸣，惊起巢松鹤。",
            "胜游最后时，萍梗念漂泊。",
            "回首顾人间，佳景满城郭。"
        ],
        "notes": "",
        "id": "76a1302af398ae95a378a92eadf910cb"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "步虚词",
        "preface": "",
        "paragraphs": [
            "珠珮珊珊路绝尘，凤凰山上夕朝真。",
            "甘棠美政行南国，列宿寒光拱北辰。",
            "篆冷金盘云屋晓，书飞玉阙洞天春。",
            "一声辽鹤归传报，寿益君王福在民。"
        ],
        "notes": "",
        "id": "65102305806d122f1978d910f29dbdd5"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "天连远水三吴阔，人倚危楼万象低。"
        ],
        "notes": "",
        "id": "43e07131021efa8f67891fc66de59799"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "湖上青山一抹高，烟中草木细如毫。"
        ],
        "notes": "",
        "id": "a77146d1753f88b67873192e4e19a95d"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "安得将相似仲山。"
        ],
        "notes": "",
        "id": "16a24d149b879c795d1f782294af5943"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "大士慈悲度有情，亦要时节因缘并。",
            "也应笑我空经营，虽多手眼难支撑。"
        ],
        "notes": "",
        "id": "7ea09c034f0bc03810b43f2eaee06dec"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其五",
        "preface": "",
        "paragraphs": [
            "灵山会上别世尊，各以愿力济群生。",
            "子勿诮我徒经营，手眼太少难支撑。"
        ],
        "notes": "",
        "id": "6e834f3c3db8e88179f5c8fb7e78cf00"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其六",
        "preface": "",
        "paragraphs": [
            "每闻回列进，不觉寸心忙。"
        ],
        "notes": "",
        "id": "04acecd489d3bb5ec4a33617fbb76bbc"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其七",
        "preface": "",
        "paragraphs": [
            "星文占地谶，巽水直江流。"
        ],
        "notes": "",
        "id": "7b93ec9c49ce8678676b1499e7dd606e"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其八",
        "preface": "",
        "paragraphs": [
            "虽赝犹堪贵，前贤况可师。"
        ],
        "notes": "",
        "id": "f9e5a76e9aacb2efd2e61058dbeaebb7"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其九",
        "preface": "",
        "paragraphs": [
            "欲到崄头寻怪石，夜来春水涨前溪。"
        ],
        "notes": "",
        "id": "e5dbe09ae4baaa1cccf1c5e3ce1cee28"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其一○",
        "preface": "",
        "paragraphs": [
            "赞唐山石裂半岸，壅遏波涛雪霜起。"
        ],
        "notes": "",
        "id": "3690498a81146a27030e313f3bc83cf4"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其一一",
        "preface": "",
        "paragraphs": [
            "橹声呕哑下巴东，路接阳台十二峰。"
        ],
        "notes": "",
        "id": "61f86d67950afea225bfde72fcebb7f9"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其一二",
        "preface": "",
        "paragraphs": [
            "因寻太上长生诀，偶到青城大面山。"
        ],
        "notes": "",
        "id": "7b70e95319c6c1b3da5c17a954ee3964"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其一三",
        "preface": "",
        "paragraphs": [
            "楠生石合头陀出，此记传闻岁月遥。"
        ],
        "notes": "",
        "id": "d50bfd639fd41e39101bca4a9f6d56da"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其一四",
        "preface": "",
        "paragraphs": [
            "水味甘腴偏宜煮，茗非陆羽莫能辨。"
        ],
        "notes": "",
        "id": "ff2773651a5482c9c5c8962c5d92bb07"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其一五",
        "preface": "",
        "paragraphs": [
            "四时积雪瞻岷岭，三派飞泉出洞天。"
        ],
        "notes": "",
        "id": "699043665f235f78b1971c3e66b42bee"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其一六",
        "preface": "",
        "paragraphs": [
            "空将泪作雨滂沱，泪痕有尽愁无竭。"
        ],
        "notes": "",
        "id": "8855c79dc31cdc52c432e030c5fbb439"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其一七",
        "preface": "",
        "paragraphs": [
            "灵官召集役神鹊，直渡银河横作桥。"
        ],
        "notes": "",
        "id": "83ea3cf582484c7463fddd69b8ec7f71"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其一八",
        "preface": "",
        "paragraphs": [
            "不向庐山寻落处，象王鼻孔谩辽天。"
        ],
        "notes": "",
        "id": "f017caf7a07c527b51faf5a27e50e8fc"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其一九",
        "preface": "",
        "paragraphs": [
            "秦庭繁杏两株开。"
        ],
        "notes": "",
        "id": "95f4de59a780b97bd647fced870b84bf"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其二○",
        "preface": "",
        "paragraphs": [
            "庭前积水过不流，落叶千片水上浮。",
            "怜花不忍见凋谢，风力颠猛摧娇柔。"
        ],
        "notes": "",
        "id": "ece5655032862ba0780dda3505c41c19"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其二一",
        "preface": "",
        "paragraphs": [
            "水晶肉白壳皮红，色变香移味不同。"
        ],
        "notes": "",
        "id": "c62436cbaecf30d83853717c0c8c9728"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其二二",
        "preface": "",
        "paragraphs": [
            "如障如屏如绣画，似幢似盖似旌旗。"
        ],
        "notes": "",
        "id": "777aa39ca96eabe2255a75ca3b639d40"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其二三",
        "preface": "",
        "paragraphs": [
            "分付着身先引去，免教人道贩私茶。"
        ],
        "notes": "",
        "id": "d10e86811038c6efbf5b3e4b6a36ce31"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其二四",
        "preface": "",
        "paragraphs": [
            "最怜高冢临官道，细细烟莎编烧痕。"
        ],
        "notes": "",
        "id": "b9a7bfaa2bbee9ea29f0e81f5cdbde26"
    },
    {
        "author": "张商英",
        "dynasty": "宋",
        "type": "诗",
        "rhythmic": "",
        "title": "句  其二五",
        "preface": "",
        "paragraphs": [
            "鹤发飘飘紫府仙，摩娑金狄不知年。"
        ],
        "notes": "",
        "id": "7aed4d5d054dea5e9d7486697ab4354c"
    }
]