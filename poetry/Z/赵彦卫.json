[
    {
        "author": "赵彦卫",
        "dynasty": "宋",
        "type": "诗",
        "rhythmic": "",
        "title": "题兰亭帖",
        "preface": "",
        "paragraphs": [
            "生涯寄箪瓢，嗜古成传癖。",
            "胸蟠万卷书，禊帖究所出。",
            "三百七十五，异论溢编帙。",
            "更相自戈矛，又类相形色。",
            "我昔识诸老，高论聆侍侧。",
            "玉笔贵藏锋，真赝拚金锡。",
            "精神苟不具，徒尔致研席。",
            "搜访诸贤语，编类置丈室。",
            "使我心豁然，登山如得屐。",
            "妄意于斯文，庶可益涓滴。",
            "作诗谢来贶，持寄俟他日。"
        ],
        "notes": "",
        "id": "9f1c7e929e1b55582dac94ef9251964d"
    },
    {
        "author": "赵彦卫",
        "dynasty": "宋",
        "type": "诗",
        "rhythmic": "",
        "title": "吴下同年会诗",
        "preface": "",
        "paragraphs": [
            "鴈塔寻盟信不违，二星联璧世间稀。",
            "高情念旧何其厚，□客亲仁得所依。",
            "节操刚方范孟博，□□酝藉谢玄晖。",
            "沙堤已筑催归骑，怪底朝来喜鹊飞。"
        ],
        "notes": "",
        "id": "9c584ec7c1188cb4430c22ace41e4c27"
    }
]