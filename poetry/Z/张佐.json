[
    {
        "author": "张佐",
        "dynasty": "唐",
        "type": "诗",
        "rhythmic": "",
        "title": "秦镜",
        "preface": "",
        "paragraphs": [
            "楼上秦时镜，千秋独有名。",
            "菱花寒不落，冰质夏长清。",
            "龙在形难掩，人来胆易呈。",
            "升台宜远照，开匣乍藏明。",
            "皎色新磨出，圆规旧铸成。",
            "愁容如可鉴，当欲拂尘缨。"
        ],
        "notes": "",
        "id": "2e41a5b1bb4e39de96eb79b2d7551bc6"
    },
    {
        "author": "张佐",
        "dynasty": "唐",
        "type": "诗",
        "rhythmic": "",
        "title": "忆游天台寄道流",
        "preface": "",
        "paragraphs": [
            "忆昨天台到赤城，几朝仙籁耳中生。",
            "云龙出水风声急，海鹤鸣臯日色清。",
            "石笋半山移步险，桂花当涧拂衣轻。",
            "今来尽是人间梦，刘阮茫茫何处行。"
        ],
        "notes": "",
        "id": "ed6fbaafb0e8d54e149c2b6ad7ec3e8f"
    },
    {
        "author": "张佐",
        "dynasty": "唐",
        "type": "诗",
        "rhythmic": "",
        "title": "龟负图",
        "preface": "",
        "paragraphs": [
            "天意将垂象，神龟出负图。",
            "五方行有配，八卦义宁孤。",
            "作瑞旌君德，披文叶帝谟。",
            "乘流喜得路，逢圣幸存躯。",
            "莲叶池通泛，桃花水自浮。",
            "还寻九江去，安肯曳泥途。"
        ],
        "notes": "",
        "id": "a0c9549a09c29f90ec56d9d6bf4734c3"
    },
    {
        "author": "张佐",
        "dynasty": "唐",
        "type": "诗",
        "rhythmic": "",
        "title": "上元日梦王母献白玉环",
        "preface": "",
        "paragraphs": [
            "梦中朝上日，阙下拜天颜。",
            "仿佛瞻王母，分明献玉环。",
            "灵姿趋甲帐，悟道契玄关。",
            "似见霜姿白，如看月彩弯。",
            "霓裳归物外，凤历晓人寰。",
            "仙圣非相远，昭昭寤寐间。"
        ],
        "notes": "",
        "id": "69cc58aea146cfcc3c1b85106267f132"
    },
    {
        "author": "张佐",
        "dynasty": "唐",
        "type": "诗",
        "rhythmic": "",
        "title": "良田无晚岁",
        "preface": "",
        "paragraphs": [
            "人功虽未及，地力信非常。",
            "不任耕耘早，偏宜黍稷良。",
            "无年皆有获，后种亦先芳。",
            "膴膴盈千亩，青青保万箱。",
            "何须祭田祖，讵要察农祥。",
            "况是春三月，和风日又长。"
        ],
        "notes": "",
        "id": "6d91d89099736ac8ab8ce332d8b7e1e6"
    }
]