[
    {
        "author": "曾允元",
        "dynasty": "宋",
        "type": "词",
        "rhythmic": "月下笛",
        "title": "",
        "preface": "",
        "paragraphs": [
            "又老杨花，浮萍点点，一溪春色。",
            "闲寻旧迹。",
            "认溪头、浣纱碛。",
            "柔条折尽成轻别，向空外、瑶簪一掷。",
            "算无情更苦，莺巢暗叶，啼破幽寂。",
            "凝立。",
            "阑干侧。",
            "记露饮东园，联镳西陌。",
            "容销鬓减，相逢应自难识。",
            "东风吹得愁似海，谩点染，空阶自碧。",
            "独归晚，解说心中事，月下短笛。"
        ],
        "notes": "",
        "id": "009fce64e3710db863b40fcc5b609738"
    },
    {
        "author": "曾允元",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "日高深院无人，杨花扑帐春云暖。",
            "回文未就，停针不语，绣床倚遍。",
            "翠被笼香，绿鬟坠腻，伤春成怨。",
            "尽云山烟水，柔情一缕，又暗逐、金鞍远。",
            "鸾佩相逢甚处，似当年、刘郎仙苑。",
            "凭肩后约，画眉新巧，从来未惯。",
            "枕落钗声，帘开燕语，风流云散。",
            "甚依稀难记，人间天上，有缘重见。"
        ],
        "notes": "",
        "id": "ea957ce960fe8d216b19a6aed84642e9"
    },
    {
        "author": "曾允元",
        "dynasty": "宋",
        "type": "词",
        "rhythmic": "点绛唇",
        "title": "",
        "preface": "",
        "paragraphs": [
            "一夜东风，枕边吹散愁多少。",
            "数声啼鸟。",
            "梦转纱窗晓。",
            "来是春初，去是春将老。",
            "长亭道。",
            "一般芳草。",
            "只有归时好。"
        ],
        "notes": "",
        "id": "6bed20af55bdbb182a7d7578e233064f"
    },
    {
        "author": "曾允元",
        "dynasty": "宋",
        "type": "词",
        "rhythmic": "齐天乐",
        "title": "",
        "preface": "",
        "paragraphs": [
            "碧梧枝上占秋信，微闻雨声还惬。",
            "虹影分晴，云光透晚，残日依依团箑。",
            "阑干一霎。",
            "又长笛归舟，乱鸦荒堞。",
            "两鬓西风，有人心事到红叶。",
            "娇莲相对欲语，奈莲茎有刺，愁不成折。",
            "天上欢期，人间巧意，今夜明河如雪。",
            "新宽带结。",
            "想宝篆频温，翠奁低揭。",
            "雾湿云鬟，浅妆深拜月。"
        ],
        "notes": "",
        "id": "b627a702df2c916d753bea9ec72db36f"
    }
]