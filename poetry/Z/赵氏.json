[
    {
        "author": "赵氏",
        "dynasty": "唐",
        "type": "诗",
        "rhythmic": "",
        "title": "古兴 一",
        "preface": "",
        "paragraphs": [
            "郁蒸夏将半，暑气扇飞阁。",
            "骤雨满空来，当轩卷罗幕。",
            "度云开夕霁，宇宙何清廓。",
            "明月流素光，轻风换炎铄。",
            "孤鸾伤对影，宝瑟悲别鹤。",
            "君子去不还，遥心欲何托。"
        ],
        "notes": "",
        "id": "fc923ca8eecfbea9706931e34ab78d93"
    },
    {
        "author": "赵氏",
        "dynasty": "唐",
        "type": "诗",
        "rhythmic": "",
        "title": "古兴 二",
        "preface": "",
        "paragraphs": [
            "金菊延清霜，玉壶多美酒。",
            "良人犹不归，芳菲岂常有。",
            "不惜芳菲歇，但伤别离久。",
            "含情罢斟酌，凝怨对窗牖。"
        ],
        "notes": "",
        "id": "73376da22aa105ae7813d044bdd0ea64"
    },
    {
        "author": "赵氏",
        "dynasty": "唐",
        "type": "诗",
        "rhythmic": "",
        "title": "古兴 三",
        "preface": "",
        "paragraphs": [
            "霁雪舒长野，寒云半幽谷。",
            "严风振枯条，猨啼抱冰木。",
            "所嗟游宦子，少小荷天禄。",
            "前程未云至，凄怆对车仆。",
            "岁寒成咏歌，日暮栖林朴。",
            "不惮行险道，空悲年运促。"
        ],
        "notes": "",
        "id": "e562356291e13120de9c97432465d21a"
    },
    {
        "author": "赵氏",
        "dynasty": "唐",
        "type": "诗",
        "rhythmic": "",
        "title": "夫下第",
        "preface": "",
        "paragraphs": [
            "良人的的有奇才，何事年年被放回。",
            "如今妾面羞君面，君若来时近夜来。"
        ],
        "notes": "",
        "id": "a9cc465a735b4facb1636024d0b3b2ed"
    },
    {
        "author": "赵氏",
        "dynasty": "唐",
        "type": "诗",
        "rhythmic": "",
        "title": "杂言寄杜羔",
        "preface": "",
        "paragraphs": [
            "君从淮海游，再过兰杜秋。",
            "归来未须臾，又欲向梁州。",
            "梁州秦岭西，栈道与云齐。",
            "羌蛮万余落，矛戟自高低。",
            "已念寡俦侣，复虑劳攀跻。",
            "丈夫重志气，儿女空悲啼。",
            "临邛滞游地，肯顾浊水泥。",
            "人生赋命有厚薄，君但遨游我寂寞。"
        ],
        "notes": "",
        "id": "f6c33c75c8d2c5beda6e5451d3356932"
    },
    {
        "author": "赵氏",
        "dynasty": "唐",
        "type": "诗",
        "rhythmic": "",
        "title": "闻夫杜羔登第",
        "preface": "",
        "paragraphs": [
            "长安此去无多地，郁郁葱葱佳气浮。",
            "良人得意正年少，今夜醉眠何处楼。"
        ],
        "notes": "",
        "id": "4cd9ed41de01227cb82d226260c3d9c2"
    },
    {
        "author": "赵氏",
        "dynasty": "唐",
        "type": "诗",
        "rhythmic": "",
        "title": "杂言",
        "preface": "",
        "paragraphs": [
            "上林园中青青桂，折得一枝好夫壻。",
            "杏花如雪柳垂丝，春风荡飏不同枝。"
        ],
        "notes": "",
        "id": "23d17f1ee98b953db1213c2d44b7c13c"
    },
    {
        "author": "赵氏",
        "dynasty": "唐",
        "type": "诗",
        "rhythmic": "",
        "title": "寄情",
        "preface": "",
        "paragraphs": [
            "春风白马紫丝缰，正值蚕娘未采桑。",
            "五夜有心随暮雨，百年无节抱秋霜。",
            "重寻绣带朱藤合，却忍罗裙碧草长。",
            "为报西游减离恨，阮郎才去嫁刘郎。"
        ],
        "notes": "",
        "id": "4c9fcc7aa7da887808e620d0be3aede2"
    }
]