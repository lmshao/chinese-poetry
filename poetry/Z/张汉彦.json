[
    {
        "author": "张汉彦",
        "dynasty": "宋",
        "type": "诗",
        "rhythmic": "",
        "title": "题太平兴国宫",
        "preface": "",
        "paragraphs": [
            "神仙所居真福地，帝遣仙官下人世。",
            "开元圣主梦潜通，九天使者何灵异。",
            "绛节霓旌射紫霄，风吹仙袂还飘飘。",
            "群官再拜所共睹，至今传闻时未遥。",
            "眼前不见吴生笔，劫火俱焚余败壁。",
            "当时壮丽为一空，每对荆蓁频叹息。",
            "谁人再造成奇功，巍巍宝殿尤瑰雄。",
            "我来祈福不为己，喜见气象升平中。"
        ],
        "notes": "",
        "id": "5945ed4ff1c5832a900ba0a2d2818263"
    },
    {
        "author": "张汉彦",
        "dynasty": "宋",
        "type": "诗",
        "rhythmic": "",
        "title": "石仙观",
        "preface": "",
        "paragraphs": [
            "苍崖如壁立，神仙好岩居。",
            "杖藜往佳招，还与胜境俱。",
            "寻幽憩真馆，访古得遗书。",
            "傍有千寻木，中藏蝉蜕躯。",
            "终然跻绝顶，眼界聊一舒。",
            "军峰散云雨，盱水带城隅。",
            "始知众山小，端欲隘寰区。",
            "达人等大观，笑彼形器拘。",
            "天寒风景暮，归兴促篮舆。",
            "幸兹及官闲，行色可徐徐。",
            "前修傥可作，微禄亦何须。",
            "眷言还故山，著论拟潜夫。"
        ],
        "notes": "",
        "id": "5ec6b2ede619310d44550adb04cc7d9a"
    }
]