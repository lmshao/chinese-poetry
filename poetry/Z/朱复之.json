[
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "别汤伯纪",
        "preface": "",
        "paragraphs": [
            "停云思何长，伐木梦苦短。",
            "飘摇乘风来，倏霍抟沙散。",
            "匪今我独黯，自昔客屡叹。",
            "之子曷云戾，微阳逼候炭。",
            "囚山对线景，汲井共清盥。",
            "玉露泚金茎，水泉流藻翰。",
            "方竹桂芳袭，未觉枳栖远。",
            "仰天镜其团，一弛弓向半。",
            "书堂渴吾伊，伫立了瑟僴。",
            "子如飞鸿渐，我如禁门键。",
            "天寒柳无枝，指直不得挽。",
            "归来玩题墨，寂寂瞇双眼。"
        ],
        "notes": "",
        "id": "39ff0c0cc17502ec38ebc221523b61ec"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "与静使君约游姑山记事古风二十韵",
        "preface": "",
        "paragraphs": [
            "苦热日已远，杪秋遂凄凉。",
            "邦侯及清暇，小队豫郊岗。",
            "一麾先崭岩，半刺骖翺翔。",
            "卿月动左辖，客星移奉常。",
            "谁欤南冠者，共挹北斗浆。",
            "翠幄穿晨曦，锁金步流光。",
            "穷惚某氏建，架构溯斯堂。",
            "闽红倾泛盎，楚绿饾圆方。",
            "平原磊落人，仙碑勒荒唐。",
            "方平叱石起，来问东海桑。",
            "蔡子狗窦过，蛇蝉蜕冥茫。",
            "麻姑十八九，两髻已成霜。",
            "惟余老杉星，省识邓紫阳。",
            "往事莽如迹，且醉糟书房。",
            "翼亭跻齐云，游目望八荒。",
            "挽河落飞瀑，洒雪芙蓉裳。",
            "夕矣憺将归，一一玉帝旁。",
            "蹇余雅幽寻，嗜此崔嵬藏。",
            "请从浮丘生，学笙翳凤凰。",
            "他年傥相思，矫首空断肠。"
        ],
        "notes": "",
        "id": "fe4188d5bd18288587cdc6fd83a35fc9"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "夜饮罗怀叟三杯属余刚制共读孟郊诗",
        "preface": "",
        "paragraphs": [
            "建子初寒月，篝灯对语时。",
            "独醒苏客酒，细咏孟生诗。",
            "蠹老无新卷，乌惊有夜枝。",
            "白云路不远，明日肯重来。"
        ],
        "notes": "",
        "id": "6658fd35d75c158f936f5bd6f6b8dffc"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "别李商卿",
        "preface": "",
        "paragraphs": [
            "羁思孤耽僻，蛩音偶出虚。",
            "绿阴分坐久，清话见情初。",
            "春过诗魂怯，年销剑术疏。",
            "相看渐成故，临别欲何如。"
        ],
        "notes": "",
        "id": "f063dea2edcc319e33c1d518b1c70ea2"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "滕王阁",
        "preface": "",
        "paragraphs": [
            "杰甚滕王阁，登临思渺然。",
            "宿云开北牖，秋水尽南天。",
            "帝子今何处，王童记独传。",
            "客怀无住著，浩荡白鸥前。"
        ],
        "notes": "",
        "id": "60be7da55aeb4c32db717177f15dbb50"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "九日偕翁与可江正甫郑景云游凤山",
        "preface": "",
        "paragraphs": [
            "裹将破帽凤山游，凤去台空余古丘。",
            "白发尚能今日客，黄花祇作故园秋。",
            "天浮渭北荒荒杳，江入旴南隠隠流。",
            "我始欲愁君且莫，人生何处是吾州。"
        ],
        "notes": "",
        "id": "71cc30046b08d19eec539d3a787eff2e"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "太平寺尘外闲题",
        "preface": "",
        "paragraphs": [
            "高树青圆不见天，小风微动竹梢偏。",
            "衣涵空翠元无雨，庭閟余声独有蝉。",
            "老去此心无所住，向来我见不须先。",
            "狂吟但过寒山子，荐得腾腾一味禅。"
        ],
        "notes": "",
        "id": "7453a3ace9ba424fc91652371c0867df"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "谢张生见湛卢歌",
        "preface": "",
        "paragraphs": [
            "剑术空疏今罢休，家山何处越中瓯。",
            "欲谈往事浑亡是，喜得新诗替莫愁。"
        ],
        "notes": "",
        "id": "f0a3b1a3b380138aa898c29d29a4a2e4"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "葛仙井",
        "preface": "",
        "paragraphs": [
            "葛翁凿井冽寒泉，浸熟丹砂去作仙。",
            "底事并烦仙子按，却随海水变桑田。"
        ],
        "notes": "",
        "id": "c56cdfeb2e214d455dfdc0c49c01c4f0"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "罗怀叟思归一诗留之",
        "preface": "",
        "paragraphs": [
            "客子归期莫有期，地炉松火独吟时。",
            "西山暮雨吹成雪，错拟杨花理钓丝。"
        ],
        "notes": "",
        "id": "c1baa351b86f0e26638b554da6c4fddf"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "姑山",
        "preface": "",
        "paragraphs": [
            "他文太白不多奇，一赋姑山世绝希。",
            "生后此公方到此，龟趺不见仆前碑。"
        ],
        "notes": "",
        "id": "82ca285fa9e47af60a9eff8104178bac"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "枫",
        "preface": "",
        "paragraphs": [
            "凤山高兮上有枫，青女染叶猩血红。",
            "莫辞老红嫁西风，一夜憔悴成秃翁。"
        ],
        "notes": "",
        "id": "d97550a86b5308c0c38a85ac3cc45017"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "王补之梅竹",
        "preface": "",
        "paragraphs": [
            "淡抹斜斜三两枝，色香相亚恰相知。",
            "沙寒水浅魂初醒，月落窗空影半欹。",
            "岂是物华甘寂寞，且须岁晚共扶持。",
            "向来淮浦潇湘岸，绝爱萧萧雪打时。"
        ],
        "notes": "",
        "id": "fe88fbc1ae04ae7e4a17594a13a8809b"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "赋太湖石",
        "preface": "",
        "paragraphs": [
            "寂寂云根锁昼扉，绿痕春暖上苔衣。",
            "飞来黄鸟忽相问，看了几年花片飞。"
        ],
        "notes": "",
        "id": "c18d4da024a40e87d63db7436cd2821a"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "过苏养直旧居",
        "preface": "",
        "paragraphs": [
            "诗人已化罗浮鹤，想未千年未一归。",
            "属玉不知人世换，双双长占后湖飞。"
        ],
        "notes": "",
        "id": "e647d3e18ea0677355c7eee1d065c376"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "冬夜读书无油歌",
        "preface": "",
        "paragraphs": [
            "君不见莱公酣歌彻清晓，银蜡成堆烧不了。",
            "又不见齐奴帐下环佳人，平生爨蜡不爨薪。",
            "南园花蜂巧心计，祇为渠侬照珠翠。",
            "生憎诗客太酸寒，略不分光到文字。",
            "欲学凿壁衡，邻火夜不明。",
            "欲学囊萤车，十月霜无萤。",
            "人生穷达真有分，大钧高高不须问。",
            "起来摩挲莲叶真人图，还有青藜老杖照我无。"
        ],
        "notes": "",
        "id": "167b499ec6ed36faa1cc0006620aa799"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "赠黄五星",
        "preface": "",
        "paragraphs": [
            "寒灰枯木此心形，箕斗今须落姓名。",
            "却爱酒星凭一算，曲生何日放流行。"
        ],
        "notes": "",
        "id": "0fdd752a332153ba25b4efb906eaff0d"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "赠胡易鉴",
        "preface": "",
        "paragraphs": [
            "可怜扰扰鉴中人，五十枯蓍了此身。",
            "若欲致身须数外，何时日月得停轮。"
        ],
        "notes": "",
        "id": "7b3a94e76ca550bde16f3ce2162e3859"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "送码碯石屏",
        "preface": "",
        "paragraphs": [
            "削出云岑一片奇，天然玉莹泽如脂。",
            "祇堪棐几旁边看，颇与文房辈行宜。",
            "香篆自萦黄嬭卷，飞花不点墨卿池。",
            "粗官马上今无用，付与刘郎写近诗。"
        ],
        "notes": "",
        "id": "a72afb74f8ef8162063ce7b7b175ca38"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "忽听夏禽三五弄，新红突过石榴枝。"
        ],
        "notes": "",
        "id": "7d03b478cf9eedd8a8e01d692b84c8c8"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "红蕖老去羞明镜，推让朱荣上蓼梢。"
        ],
        "notes": "",
        "id": "7728f558be26900e362e5eecf7de63fa"
    },
    {
        "author": "朱复之",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "疏竹生孙初上坂，矮松种子欲凌霄。"
        ],
        "notes": "",
        "id": "655fb3549762c6f928da143099ed3d75"
    }
]