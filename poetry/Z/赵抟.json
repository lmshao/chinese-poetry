[
    {
        "author": "赵抟",
        "dynasty": "唐",
        "type": "诗",
        "rhythmic": "",
        "title": "琴歌",
        "preface": "",
        "paragraphs": [
            "绿琴制自桐孙枝，十年窗下无人知。",
            "清声不与众乐杂，所以屈受尘埃欺。",
            "七弦脆断虫丝朽，辨别不曾逢好手。",
            "琴声若似琵琶声，卖与时人应已久。",
            "玉徽冷落无光彩，堪恨钟期不相待。",
            "凤啭吟幽鹤舞时，撚弄铮𪭢声亦在。",
            "向曾守贫贫不彻，贱价与人人不别。",
            "前回忍泪却收来，泣向秋风两条血。",
            "乃知凡俗难可名，轻者却重重者轻。",
            "真龙不圣土龙圣，凤皇哑舌鸱枭鸣。",
            "何殊此琴哀怨苦，寂寞沈埋在幽户。",
            "万重山水不肯听，俗耳乐闻人打鼓。",
            "知君立身待分义，驱喝风雷在平地。",
            "一生从事不因人，健步窣云皆自致。",
            "不辞重拂弦上尘，市廛不买多谗人。",
            "莫辞憔悴与买取，为君一曲号青春。"
        ],
        "notes": "",
        "id": "16b5c0bbd35a383243e1f401d0be74f4"
    },
    {
        "author": "赵抟",
        "dynasty": "唐",
        "type": "诗",
        "rhythmic": "",
        "title": "废长行",
        "preface": "",
        "paragraphs": [
            "紫牙镂合方如斗，二十四星衔月口。",
            "贵人迷此华筵中，运木手交如阵鬬。",
            "不算劳神运枯木，且废为官恤惸独。",
            "门前有吏吓孤穷，欲诉门深抱冤哭。",
            "耳厌人催坐衙早，才闻此戏身先到。",
            "理人似爱长行心，天下安平多草草。",
            "何当化局为明镜，挂在高堂辨邪正。",
            "何当化子作笔锋，常在手中行法令。",
            "莫令终日迷如此，不治生民负天子。"
        ],
        "notes": "",
        "id": "c1ab8c9ba8c6386a01219d907457c4c4"
    }
]