[
    {
        "author": "曾原一",
        "dynasty": "宋",
        "type": "诗",
        "rhythmic": "",
        "title": "赋杨妃袜",
        "preface": "",
        "paragraphs": [
            "万骑西行驻马嵬，凌波曾此堕尘埃。",
            "谁知一掬香罗小，踏转开元宇宙来。"
        ],
        "notes": "",
        "id": "323133b54315a33e03182d0a3471685e"
    },
    {
        "author": "曾原一",
        "dynasty": "宋",
        "type": "诗",
        "rhythmic": "",
        "title": "同戴石屏十人重游分韵得凿字即席赋",
        "preface": "",
        "paragraphs": [
            "线迳盘邅回，老壁出参错。",
            "洞深路欲无，且进还悸愕。",
            "太虚堕滓液，有此奇伟作。",
            "芮也劳斧斤，此语失之凿。",
            "鬭崖湿生云，泉杂云影落。",
            "殿头何时仙，怡然骑木鹤。"
        ],
        "notes": "",
        "id": "f662e9aa11213177da6420384098152b"
    },
    {
        "author": "曾原一",
        "dynasty": "宋",
        "type": "诗",
        "rhythmic": "",
        "title": "金精歌",
        "preface": "",
        "paragraphs": [
            "玄龙卷雨翻东溟，万华变灭如轻尘。",
            "雹拳破瓦万甲疾，祇恐天地今无春。",
            "东来一马当轩下，云叶眵剥天痕青。",
            "云开衡岳韩子到，此事恍惚今难凭。",
            "桃源有路不可入，桃花影绝那得寻。",
            "喳喳鹊鸣拔鸟起，岂子伟语曰沧溟。",
            "联骑瘦蹇踏脆绿，见者谓我椒庭人。",
            "瑶琴飞响暗雪瀑，杰句泣画逃山精。",
            "胸蟠玉虹世李白，笔舞铁锁今颜卿。",
            "飞仙遗章出天韵，引觞清酌球琳鸣。",
            "泉淙淙兮灵鼓，山崇崇兮太古。",
            "神明有舍炳万象，何处人间非紫府。",
            "灵根晔晔贯元气，瞬睫蓬莱无弱水。",
            "云褷褷，露泚泚。",
            "米珠簸兮方秤，橘社同兮舟里。"
        ],
        "notes": "",
        "id": "dcd3bb001c13478271cc1792bbe7af2c"
    },
    {
        "author": "曾原一",
        "dynasty": "宋",
        "type": "诗",
        "rhythmic": "",
        "title": "金精山",
        "preface": "",
        "paragraphs": [
            "散策深寻紫翠边，雨余林密意苍然。",
            "玄崖拥路奇千叠，邃洞扃抽自一天。",
            "殿古尚存唐岁月，地灵疑带汉风烟。",
            "斜阳欲趁归樵路，倚杖更听云外泉。"
        ],
        "notes": "",
        "id": "c69825e7627c19a4ec9b9501d1eee5a2"
    },
    {
        "author": "曾原一",
        "dynasty": "宋",
        "type": "诗",
        "rhythmic": "",
        "title": "东华山",
        "preface": "",
        "paragraphs": [
            "行尽青山路，楼居傍石安。",
            "环云疑世隔，弯沼倒涵山。",
            "瀑近晴如雨，岩深暑亦寒。",
            "道人弄刀镊，怪我鬓毛斑。"
        ],
        "notes": "",
        "id": "d1330ebfac836315e3f0f929b39a4607"
    },
    {
        "author": "曾原一",
        "dynasty": "宋",
        "type": "诗",
        "rhythmic": "",
        "title": "作歌咏苏云卿",
        "preface": "",
        "paragraphs": [
            "东湖湖面波渺弥，东湖岸上春土肥。",
            "先生鉏云明月晓，种来蔬甲今成畦。",
            "把茅萧萧环四壁，此身不愿人间识。",
            "乾坤清夷那复知，寸心杳渺黄尘隔。",
            "故人子房今九云，交情不断江湖滨。",
            "江西使漕却驺骑，故作敲门问字人。",
            "黄金百镒牋一幅，多谢春风到茅屋。",
            "君为使者吾邦民，见君容我更樵服。",
            "故人与我情重哉，君且归矣明当来。",
            "明朝启扉人不见，黄金不动书不开。",
            "使者持书三太息，封书径上黄扉侧。",
            "翩翩鹤驭云冥冥，空向湖山访行迹。",
            "向来桐江严子陵，曾得故人双眼青。",
            "芒鞋却踏京华路，太史惊夸说客星。",
            "先生得书掉头去，并此湖光不回顾。",
            "梦夫孀妇截髻鬟，亦有老大闺中女。"
        ],
        "notes": "",
        "id": "adb7e3fc20734d52d0c33b00f74ced37"
    },
    {
        "author": "曾原一",
        "dynasty": "宋",
        "type": "诗",
        "rhythmic": "",
        "title": "题贤女祠",
        "preface": "",
        "paragraphs": [
            "翻手作云覆手雨，刘翁乃尔女如许。",
            "飘飘上下随春风，妾身肯似章台絮。",
            "门前江水深更深，沈沈此水明妾心。",
            "后来志士为感慨，过此往事成悲吟。",
            "嗟嗟许蔡复许吴，女吴绝蔡成二夫。",
            "此时哀泪苦几谏，翁意或可还其初。",
            "吴家箱币罗堂前，女兮脉脉胡不言。",
            "后来吴郎傥不死，清祠未必能江边。",
            "女今贤明照天宇，翁也反复闻千古。",
            "许吴之日回此天，女贤翁否俱无传。"
        ],
        "notes": "",
        "id": "bf39f29c0bf496797365df6b9ce67182"
    },
    {
        "author": "曾原一",
        "dynasty": "宋",
        "type": "诗",
        "rhythmic": "",
        "title": "题瘦马歌",
        "preface": "",
        "paragraphs": [
            "少尽其力老弃之，可怜骨立行步迟。",
            "何心更惜干障泥，病夫醉兀枯行枝。",
            "主家刍豆岂不饱，吾宁忍死不愿肥。",
            "肥时无奈人争骑，骑时鞭打无休时。"
        ],
        "notes": "",
        "id": "7a351640ee371f668ee11adf471016ea"
    },
    {
        "author": "曾原一",
        "dynasty": "宋",
        "type": "诗",
        "rhythmic": "",
        "title": "寺中侨居",
        "preface": "",
        "paragraphs": [
            "懒出前山去，得闲唯访僧。",
            "窗寒依瘦石，屋老络枯藤。",
            "赴饭听堂鼓，看书傍佛灯。",
            "西南有孤塔，扶杖亦时登。"
        ],
        "notes": "",
        "id": "2f7aca1a78d9401e1e2adf6930205e8f"
    },
    {
        "author": "曾原一",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "少陵忘却浑闲事，更有离骚忘却梅。"
        ],
        "notes": "",
        "id": "907378606017171d86cbd4863909d07a"
    },
    {
        "author": "曾原一",
        "dynasty": "宋",
        "type": "词",
        "rhythmic": "小重山",
        "title": "",
        "preface": "",
        "paragraphs": [
            "薄雪初消银月单。",
            "疏疏浮竹影、矮红阑。",
            "梅花梦事落孤山。",
            "禁人处，霜重鼓声寒。",
            "留取晓来看。",
            "斑帘低小阁、烛花残。",
            "一帆明月去沧湾。",
            "空相忆，雪浪月痕翻。"
        ],
        "notes": "",
        "id": "fdf98dda6a71ba15066e4e8fc889bf62"
    },
    {
        "author": "曾原一",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "淡黄斜日留汀草。",
            "檐低半露遥岑小。",
            "病眼不禁愁。",
            "阑干无数秋。",
            "雁声何处落。",
            "旧梦还惊觉。",
            "风重葛衣单。",
            "深山吹笛寒。"
        ],
        "notes": "",
        "id": "4e2a8c26783c80fd2b65bea76bce7b6f"
    },
    {
        "author": "曾原一",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "梅粉褪。",
            "点点雨声春恨。",
            "半吐桃花芳意嫩。",
            "草痕青寸寸。",
            "把酒花边低问。",
            "莫解寒深红损。",
            "等待春风晴得稳。",
            "琵琶重整顿。"
        ],
        "notes": "",
        "id": "b8cb18474667362a9090f92908bb7c71"
    }
]