[
    {
        "author": "周洎",
        "dynasty": "宋",
        "type": "诗",
        "rhythmic": "",
        "title": "忠孝亭",
        "preface": "",
        "paragraphs": [
            "晋鼎臲卼奸人窥，孰谋国者如儿嬉。",
            "陷穽弗设延虎貔，虓阚搏噬婴者摧。",
            "群公奔溃不敢谁，卞公力疾起督师。",
            "谓事迫矣奚生为，以肉𫗪虎吁可悲。",
            "公则死矣二子随，伟哉忠孝萃一时。",
            "维公忠义天所资，向来谋国如蓍龟。",
            "不用吾言至于斯，为社稷死则死之。",
            "冶城之麓江之湄，荒冢突兀余丰碑。",
            "半生读史长歔欷，拜公之坟涕沾颐。",
            "死者可作吾谁归，嗟哉江左固多士。",
            "往往所欠惟一死，元规儿辈何足罪。",
            "王公偪仄石头里，气息奄奄有如泉下鬼。",
            "苏武之节不如是，视公胡不颡有泚。",
            "男子之死一言耳，死而不亡公父子。"
        ],
        "notes": "",
        "id": "30226d28a285a9cb2fdbd1aba0f484af"
    }
]