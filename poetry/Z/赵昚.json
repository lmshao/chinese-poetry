[
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "九月二十二日晚秋曲宴",
        "preface": "",
        "paragraphs": [
            "昊穹垂祐福群生，凉德惟知监守成。",
            "禾黍三登占叶气，箫韶九奏播欢声。",
            "未央秋晚林塘静，太液波闲殿阁明。",
            "嘉与臣邻同燕乐，益修庶政答丕平。"
        ],
        "notes": "",
        "id": "eabb17056dfde60a73473a4c6679f704"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题金山",
        "preface": "",
        "paragraphs": [
            "屹然山立枕中流，弹压东南二百州。",
            "狂虏来临须破胆，何劳平地战貔貅。"
        ],
        "notes": "",
        "id": "9fcec3704e6fc5fc882068cf197923a7"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "新晴有感",
        "preface": "",
        "paragraphs": [
            "春风归草木，晓日丽山河。",
            "物滞欣逢泰，时丰自此多。",
            "神州应未远，当继沛中歌。"
        ],
        "notes": "",
        "id": "7a9b08022f4a77b634ee00a5edff9879"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "新秋雨过述怀",
        "preface": "",
        "paragraphs": [
            "雨声乱秋声，驱暑逾南海。",
            "凉月倍清辉，细云变文彩。",
            "长空肃无限，远山青不改。",
            "沉吟感素商，凄清鸣万籁。",
            "平生雄武心，览镜朱颜在。",
            "岂惜常忧勤，规恢须广大。"
        ],
        "notes": "",
        "id": "2d5c876cdebdc85a5308a915fe23df71"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "高宗皇帝挽词  其一",
        "preface": "",
        "paragraphs": [
            "草昧千龄旦，飚回九县尘。",
            "皇天开我宋，丹极下真人。",
            "指顾山河定，欢呼历数新。",
            "断鼇重立极，更与物为春。"
        ],
        "notes": "",
        "id": "a7ba4c4cf6029785790e0a7a1d08b11a"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "高宗皇帝挽词  其二",
        "preface": "",
        "paragraphs": [
            "赤伏兴王业，巍巍四十年。",
            "佛狸方送死，天马合争先。",
            "自厌兵车会，亲提造化权。",
            "此疆并尔界，恩德到渊泉。"
        ],
        "notes": "",
        "id": "f494df26b47946ee709b2b07224cddfb"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "高宗皇帝挽词  其三",
        "preface": "",
        "paragraphs": [
            "揖逊光尧德，重华愧有虞。",
            "居然将菲质，正尔绍皇图。",
            "履焘兼君父，文明炤典印谟。",
            "大恩浑未报，血泪一时俱。"
        ],
        "notes": "",
        "id": "2a9c5728ad68980a9c7fba99a2b6e5e5"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "高宗皇帝挽词  其四",
        "preface": "",
        "paragraphs": [
            "不谓神仙窟，今时异昔时。",
            "鼎湖龙去远，社首凤来迟。",
            "顾毕三年制，惊闻七月期。",
            "痛心思继代，不忘有声诗。"
        ],
        "notes": "",
        "id": "2c131cfb623af96bc78dc201917ee54e"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "高宗皇帝挽词  其五",
        "preface": "",
        "paragraphs": [
            "梦断尧千岁，神游汉五陵。",
            "洛京元在望，禹穴且相仍。",
            "仗卫凄烟合，笳箫冻雨凝。",
            "漫磨千丈石，未是颂中兴。"
        ],
        "notes": "",
        "id": "779f7d168d385cc3a583812cb9ccd5aa"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "和史浩曲宴澄碧殿诗",
        "preface": "",
        "paragraphs": [
            "揖逊荷帝尧，寅恭五元禩。",
            "治道贵清静，圣言有深旨。",
            "谁歌元首明，自得股肱喜。",
            "跻民期仁寿，距肯中道止。",
            "力农乐彼田，坐贾安于市。",
            "岁行阅丰登，国论销委靡。",
            "予力初何能，济济頼多士。",
            "矧予有元老，中立而不倚。",
            "居东逾三年，不远来千里。",
            "未遂赤松游，辍诵青琅蘂。",
            "皓首持六经，日侍明光里。",
            "翼乎鸿遇风，纵矣鱼在水。",
            "儒行绝瑕疵，道心无尘滓。",
            "挺挺松柏姿，巉巉山岳峙。",
            "予惟日万几，至仁同一视。",
            "西成锡小宴，促坐才尺咫。",
            "湛露愧歌周，置酒非封齿。",
            "归美见新诗，如卿能有几。",
            "眷言澄碧行，胜赏得迂趾。",
            "亦屡引公卿，对此谈政理。",
            "虚心欲受人，忠言资逆耳。",
            "朕瘠天下肥，至乐无易此。",
            "颇念文武疆，六合尚殊轨。",
            "东都会诸侯，宣王昔于是。",
            "期尔罄嘉谋，使我勋业起。",
            "勿以方燕颐，所书聊复尔。",
            "巵酒正须釂，话言未能已。",
            "都护万年觞，何当至庭戺。",
            "文章藉老手，直笔中兴纪。",
            "载嘉矍铄翁，焉得辞骫骳。"
        ],
        "notes": "",
        "id": "e7888455c162d6575f7fc86671c13a12"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "比幸玉津园纵观春事适霁色可喜待制洪迈有诗因同其韵",
        "preface": "",
        "paragraphs": [
            "春郊柔绿遍桑麻，小驻芳园览物华。",
            "应信吾心非暇逸，顿回晴意绝咨嗟。",
            "每思富庶将同乐，敢务游畋漫自夸。",
            "不似华清当日事，五家车骑烂如花。"
        ],
        "notes": "",
        "id": "21bc509db575080a690b64bd859e38d3"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "送虞丞相抚蜀",
        "preface": "",
        "paragraphs": [
            "一德如公岂合闲，聊分西面欲忧宽。",
            "不辞论道虚台席，暂假宣威筑将坛。",
            "风教已兴三蜀静，干戈载戢万方安。",
            "归来尚想终霖雨，未许乡人衣锦看。"
        ],
        "notes": "",
        "id": "715a2cc2534d11480bcdbe26d8727f6d"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "赐赵士忠二首  其一",
        "preface": "",
        "paragraphs": [
            "职事烦填委，文墨分消散。",
            "驰翰未暇食，日昃不知晏。",
            "沈迷簿书领，回回自昏乱。",
            "释此出西城，登高且游观。",
            "方塘含白水，中有凫与雁。",
            "安得肃肃羽，从尔游波澜。"
        ],
        "notes": "",
        "id": "34a76dc0525df0bb6f34b00db35ec37f"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "赐赵士忠二首  其二",
        "preface": "",
        "paragraphs": [
            "志士惜日短，愁人知夜长。",
            "摄衣步前庭，仰观南雁翔。",
            "淳景随形运，流响归空房。",
            "清风何飘飘，微月出西方。",
            "繁星依青天，列宿自成行。",
            "蝉鸣高树间，野鸟号东厢。",
            "纤云时髣髴，渥露沾我裳。",
            "良时无停景，北斗忽低昂。",
            "常恐寒节至，凝气结为霜。",
            "落叶随风摧，一绝如流光。"
        ],
        "notes": "",
        "id": "07d54fd1a957601779abc8486226241e"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "柑橘",
        "preface": "",
        "paragraphs": [
            "碧玉枝柯柑橘林，开花结子未成金。",
            "何当烂熟经霜露，更约提壶一访寻。"
        ],
        "notes": "",
        "id": "844f259506a2c74746c9ca8a5da68d6f"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "潜邸恭和御制净明院梅岩诗",
        "preface": "",
        "paragraphs": [
            "秀色环亭拥霁霞，修筠冰艳数枝斜。",
            "东君欲奉天颜喜，故遣融和放早花。"
        ],
        "notes": "",
        "id": "14f71e0e7c35a95157d85f01efd40f45"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "赐灵隠住持德光",
        "preface": "",
        "paragraphs": [
            "大暑流金石，寒风结冻云。",
            "梅花香度远，自有一枝春。"
        ],
        "notes": "",
        "id": "90d8ddabc1854f3054f8acd2f3f63451"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "又赐颂",
        "preface": "",
        "paragraphs": [
            "欲言心佛难分别，俱是精微无碍通。",
            "跳出千重缚不住，天涯海角任西风。"
        ],
        "notes": "",
        "id": "d09e467eed13d948ba67e62179d82a5e"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "赐圆觉寺僧德信  其一",
        "preface": "",
        "paragraphs": [
            "古寺春山青更妍，长松修竹翠含烟。",
            "汲泉拟欲增茶兴，暂就僧房借榻眠。"
        ],
        "notes": "",
        "id": "4bc55ae0b47adb05b90140d1fe8a269d"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "赐圆觉寺僧德信  其二",
        "preface": "",
        "paragraphs": [
            "坐久方知春昼长，静中心地自清凉。",
            "人人圆觉何曾觉，但见尘劳尽日狂。"
        ],
        "notes": "",
        "id": "e33cc7a37c550e004a6407ba6bdd1136"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "冷泉堂",
        "preface": "",
        "paragraphs": [
            "山中秀色何佳哉，一峰独立名飞来。",
            "参差翠麓俨如画，石骨苍润神所开。",
            "忽开彷像来宫囿，指顾已惊成列岫。",
            "规模绝似灵隠前，面势恍疑天竺后。",
            "孰云人力非自然，千岩万壑藏云烟。",
            "上有峥嵘倚空之翠岭，下有潺湲漱玉之飞泉。",
            "一堂虚敞临清沼，密荫交加森羽葆。",
            "山头草木四时春，阅尽岁寒人不老。",
            "圣心仁智情幽闲，壶中天地非人间。",
            "蓬莱方丈渺空阔，岂若坐对三神山。",
            "日长雅趣超尘俗，散步逍遥快心目。",
            "山光水色无尽时，长将挹向杯中渌。"
        ],
        "notes": "",
        "id": "343db1ced71862aefe8f9f858bc80197"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "西太乙宫陈朝桧",
        "preface": "",
        "paragraphs": [
            "道人手种几生前，鹤骨龙姿尚宛然。",
            "双干一先神物化，九朝三见太平年。",
            "忽惊华构依岩出，乞与佳名到处传。",
            "此柏未枯君记取，灰心聊伴小乘禅。"
        ],
        "notes": "",
        "id": "e065217da668c63d387b7cf25f141117"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "游玉津园赐皇太子以下官",
        "preface": "",
        "paragraphs": [
            "一天秋色破寒烟，别籞连隄压巨川。",
            "欣见岁功成万宝，因行射礼命群贤。",
            "腾腾喜气随飞羽，袅袅凄风入控弦。",
            "文武从来资并用，酒余端有侍臣篇。"
        ],
        "notes": "",
        "id": "8d81dc984844dde6763f92eb12dfd276"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "俞延禧进古涧松以诗赐之",
        "preface": "",
        "paragraphs": [
            "荦确奔流泻玉虹，凛然云干拟蟠空。",
            "红尘车马稠如织，梦入苍烟万壑风。"
        ],
        "notes": "",
        "id": "5703c0e0dae7e5f6e6c7b1f5dfc4f7c4"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "秋日临幸秘书省因成近体诗一首赐丞相史浩以下",
        "preface": "",
        "paragraphs": [
            "玉轴牙签焕宝章，簪绅侍列映秋光。",
            "宴开芳阁儒风盛，坐对蓬山逸兴长。",
            "稽古右文惭菲德，礼贤下士法前王。",
            "欲臻至治观熙洽，更罄嘉谋为赞襄。"
        ],
        "notes": "",
        "id": "559c823595daab8f600bfa822cc32694"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题周文矩合乐士女图",
        "preface": "",
        "paragraphs": [
            "今夜调琴忽有情，欲弹惆怅忆崔卿。",
            "何人解爱中徽上，秋思头边八九声。"
        ],
        "notes": "",
        "id": "67df985e371a0f693cd815c78b87e899"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题刁光胤画册 双飞蛱蝶图",
        "preface": "",
        "paragraphs": [
            "融融风日杂花开，一雨凋残满绿苔。",
            "倘有红粧来拾翠，无端蝴蝶鬭飞来。"
        ],
        "notes": "",
        "id": "63e64de61af7d06577294a492d163b88"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题刁光胤画册 五羊图",
        "preface": "",
        "paragraphs": [
            "霜风不动节毛尘，同沐中原水草春。",
            "苏武还朝典属国，一时高爵岂庸人。"
        ],
        "notes": "",
        "id": "baa40520247d0ccc933b1fc7140a0fb4"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题刁光胤画册 葵石图",
        "preface": "",
        "paragraphs": [
            "中央正色殊堪重，况复丹心向太阳。",
            "可信化工深意在，只教此本染宫黄。"
        ],
        "notes": "",
        "id": "f41e3205975a4ad5c734fa1aaf86ccaa"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题刁光胤画册 雪松图",
        "preface": "",
        "paragraphs": [
            "梦中衣褐定何祥，明眎由来世泽长。",
            "谁拟前身是韩子，为他毛颖著文章。"
        ],
        "notes": "",
        "id": "e32ac084c4cedd9c0338894de8fa43f8"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题刁光胤画册 竹菊图",
        "preface": "",
        "paragraphs": [
            "赋得闲情思独工，想携巵酒对芳丛。",
            "铅华不为春争艳，留得先生醉颊红。"
        ],
        "notes": "",
        "id": "6492cbca598f84c38120890005dccb3c"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题刁光胤画册 蜂蝶戏猫图",
        "preface": "",
        "paragraphs": [
            "白泽形容玉兔毛，纷纷鼠辈命难逃。",
            "后村诗与涪翁咏，未及崔公一议高。"
        ],
        "notes": "",
        "id": "539c1fa760af741beb6fe357f121b245"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题刁光胤画册 雪里山茶图",
        "preface": "",
        "paragraphs": [
            "一枝残雪照山城，春意原非复后生。",
            "羞把红颜媚儿女，梅兄知我岁寒情。"
        ],
        "notes": "",
        "id": "10613c63d099fb361d54d1b7d4b6a720"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题刁光胤画册 江南风景图",
        "preface": "",
        "paragraphs": [
            "秋雨池塘透晚凉，蜻蜓飞处白苹香。",
            "江南风景堪图画，怪得先生一□长。"
        ],
        "notes": "",
        "id": "911bb2cd73da5628489605c0d6ca77a3"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题刁光胤画册 雪景水仙图",
        "preface": "",
        "paragraphs": [
            "黄冠翠帔玉为姿，何处春风一见之。",
            "未到湘江清绝地，试看山谷老人诗。"
        ],
        "notes": "",
        "id": "ed36932a97af3b205e18fd0c142e9d48"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题刁光胤画册 芙蓉泉石图",
        "preface": "",
        "paragraphs": [
            "托根不与鞠为双，历尽霜风未肯降。",
            "本自无心那有怨，年年清艳照秋江。"
        ],
        "notes": "",
        "id": "45beaa4e7647b38a6242c4bf793ddec5"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题皇雩山图",
        "preface": "",
        "paragraphs": [
            "仙鹅飞去是何年，灵迹犹存古岭边。",
            "藤老龙蟠疑护法，山幽禽语是逃禅。",
            "手攀古木身忘倦，口吸香泉骨欲仙。",
            "邻叟不知唐世远，犹言谢母旧因缘。"
        ],
        "notes": "",
        "id": "cec206bb9d538100675dc806d61a69aa"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题张曲江像",
        "preface": "",
        "paragraphs": [
            "鹿入深宫花解愁，牛登高鼎𫗧伤休。",
            "当时若听履霜语，岂到峩嵋山尽头。"
        ],
        "notes": "",
        "id": "24600d78d446273cea547fcf55c1750d"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "闾阎多勃鬰，有愧此闲身。"
        ],
        "notes": "",
        "id": "248d335359023058423c79933a934e20"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "称此一天风月好，橘香酒熟待君来。"
        ],
        "notes": "",
        "id": "aec250289bcb1f1c5b2383678a8935a6"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "富贵必从勤苦得，男儿须读五车书。"
        ],
        "notes": "",
        "id": "fc8df1bba36a754378fb0a04ab8e18c9"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "新秋雨过述怀",
        "preface": "",
        "paragraphs": [
            "中兴日月明，王气山河在。",
            "万物饰昭回，稽首王言大。"
        ],
        "notes": "",
        "id": "a5eabb5686fa05745068514bc1cd6fbc"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "会僚属赏海棠偶有题咏",
        "preface": "",
        "paragraphs": [
            "浓淡名花产蜀乡，半含风露浥新妆。",
            "娇娆不减旧时态，谁与丹青为发扬。"
        ],
        "notes": "",
        "id": "915b25200f63cdc0d72c132d27240b2e"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "观海棠有成",
        "preface": "",
        "paragraphs": [
            "东风用意施颜色，艳丽偏宜著雨时。",
            "朝咏暮吟看不足，羡他逸蝶宿深枝。"
        ],
        "notes": "",
        "id": "3c8bbb6c853f6ddde5a41e56328ee460"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "待月诗",
        "preface": "",
        "paragraphs": [
            "入夜跏趺多待月，移时箕踞为看山。",
            "苔生晚片应知静，雪动秋根会见闲。",
            "瘦鹤独随行药后，高僧相对试茶间。",
            "疏篁百本松千尺，莫怪频频此往还。"
        ],
        "notes": "",
        "id": "b3840313b081b275550335e73078c917"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "赐余复",
        "preface": "",
        "paragraphs": [
            "临轩策士岂徒然，嗣守丕基务得贤。",
            "尔吐忠言摅素蕴，吾縻好爵副详延。",
            "爱君忧国毋终怠，厚泽深仁頼广宣。",
            "赐宴琼林修故事，朕心期待见诗篇。"
        ],
        "notes": "",
        "id": "56662e36827220e35cd999636eaadc73"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "和燕射",
        "preface": "",
        "paragraphs": [
            "秋深欲晓歛轻烟，翠木森围万里川。",
            "阊阖启关传法驾，玉津按武会英贤。",
            "皇皇圣父明如日，挺挺良臣直似弦。",
            "韬武欢呼称万寿，未饶天保报恩篇。"
        ],
        "notes": "",
        "id": "6326fc388df21615a83dc4beb85eb38a"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题陆瑾渔家风景图",
        "preface": "",
        "paragraphs": [
            "翠岚迎步兴何长，笑领渔翁入醉乡。",
            "日暮渚田微雨后，鹭鸶闲暇稻花凉。"
        ],
        "notes": "",
        "id": "e0df40ca7e8d8c15c7c2a2c8a4ed23ad"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题徐崇嗣没骨牡丹图",
        "preface": "",
        "paragraphs": [
            "已过谷雨十六日，犹见牡丹鬭浅红。",
            "曾不争先及开早，能陪芍药到薰风。"
        ],
        "notes": "",
        "id": "5e4400952692d60a2c4e6e5d550abf02"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题杨补之红梅图",
        "preface": "",
        "paragraphs": [
            "去年枝上见红芳，约畧红葩傅浅妆。",
            "今日亭中足颜色，可能无意谢东皇。"
        ],
        "notes": "",
        "id": "29d05435d8431b6455ffd18684d16499"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "题张萱游行士女图",
        "preface": "",
        "paragraphs": [
            "闲来洞口访刘君，缓步轻擡玉线裙。",
            "细白桃花掷流水，更无言语倚彤云。"
        ],
        "notes": "",
        "id": "52d00c5647ded77f3fa077e2e71f5318"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "赐杨万里",
        "preface": "",
        "paragraphs": [
            "黄芦洲上雪初干，风撼枯枝晚更寒。",
            "静舣小舟谁得似，生涯潇洒一渔竿。"
        ],
        "notes": "",
        "id": "276d7671050c3b951917818fbc835ef2"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "细叠轻绡色倍浓，晚霞犹在绿阴中。"
        ],
        "notes": "",
        "id": "6e0c34e136163dceab4e3d1d713e6fff"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "晴野花侵路，春陂水上桥。"
        ],
        "notes": "",
        "id": "b963915e5f51b53d21d2032f9dcefef6"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "绮霞初结处，珠露未晞时。"
        ],
        "notes": "",
        "id": "6e2410ab7ce661a5218d8afef1d5395e"
    },
    {
        "author": "赵昚",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "蓼岸飞寒蝶，汀沙戏水禽。"
        ],
        "notes": "",
        "id": "54f9de50ac82fe2c0c9355d557bbb9f8"
    }
]