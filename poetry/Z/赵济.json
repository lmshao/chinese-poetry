[
    {
        "author": "赵济",
        "dynasty": "宋",
        "type": "诗",
        "rhythmic": "",
        "title": "兴庆池禊宴",
        "preface": "",
        "paragraphs": [
            "抚封占清境，禊宴协良辰。",
            "物态随春秀，歌声洽政淳。",
            "撷芳寻陌绮，泛棹系波鳞。",
            "天幸陪开府，非才愧席宾。"
        ],
        "notes": "",
        "id": "69739eb8f694567e4a376c0407992fe0"
    },
    {
        "author": "赵济",
        "dynasty": "宋",
        "type": "诗",
        "rhythmic": "",
        "title": "赏莲",
        "preface": "",
        "paragraphs": [
            "芒鞋竹杖踏晴沙，云白山青老岁华。",
            "太极一丸融造化，赏心应不为荷花。"
        ],
        "notes": "",
        "id": "1bd518623fc33649979191178063d612"
    },
    {
        "author": "赵济",
        "dynasty": "宋",
        "type": "诗",
        "rhythmic": "",
        "title": "夜警",
        "preface": "",
        "paragraphs": [
            "满城警柝喧深夜，半壁青灯动客心。",
            "烽火未除眠不得，欲将长剑倚危岑。"
        ],
        "notes": "",
        "id": "0ebb6350c8174dd319ffeacc56fb74ef"
    }
]