[
    {
        "author": "詹玉",
        "dynasty": "宋",
        "type": "词",
        "rhythmic": "一萼红",
        "title": "",
        "preface": "",
        "paragraphs": [
            "泊沙河。",
            "月钩儿挂浪，惊起两鱼梭。",
            "浅碧依痕，嫩凉生润，山色轻染修蛾。",
            "钓船在、绿杨阴下，蓦听得、扇底有吴歌。",
            "一段风情，西湖和靖，赤壁东坡。",
            "往事水流云去，叹山川良是，富贵人多。",
            "老树高低，疏星明淡，只有今古销磨。",
            "是几度、潮生潮落，甚人海、空只恁风波。",
            "闲著江湖尽宽，谁有渔蓑。"
        ],
        "notes": "",
        "id": "8581c6255a8eb8183abf570c0a13db98"
    },
    {
        "author": "詹玉",
        "dynasty": "宋",
        "type": "词",
        "rhythmic": "三姝媚",
        "title": "",
        "preface": "",
        "paragraphs": [
            "一篷儿别苦。",
            "是谁家、花天月地儿女。",
            "紫曲藏娇，惯锦窠金翠，玉璈锺吕。",
            "绮席传宣，笑声里、龙楼三鼓。",
            "歌扇题诗，舞袖笼香，几曾尘土。",
            "因甚留春不住。",
            "怎知道人间，匆匆今古。",
            "金屋银屏，被西风吹换，蓼汀苹渚。",
            "如此江山，应悔却、西湖歌舞。",
            "载取断云何处。",
            "江南烟雨。"
        ],
        "notes": "",
        "id": "145844e4dbe8c5419ee7b5e6e397ddde"
    },
    {
        "author": "詹玉",
        "dynasty": "宋",
        "type": "词",
        "rhythmic": "八声甘州",
        "title": "",
        "preface": "",
        "paragraphs": [
            "从黄石容履，一编书，曾佐汉王关。",
            "甚殷勤佳约，茹芝人共，引鹤差鸾。",
            "借手便成羽翼，方略正如闲。",
            "说道赤松去，还在人间。",
            "紫绶青春如许，是南辰尊宿，北斗天官。",
            "问沙堤早晚，喜色满长安。",
            "传宣能勾凤诏，便玉除前面领仙班。",
            "功名了，却茶烟琴月，慢慢东山。"
        ],
        "notes": "",
        "id": "b29df549c731769adbd004bbbb172a95"
    },
    {
        "author": "詹玉",
        "dynasty": "宋",
        "type": "词",
        "rhythmic": "多丽",
        "title": "",
        "preface": "",
        "paragraphs": [
            "晚云归，小楼又作阴凉。",
            "霎儿间，恨桐招雨，西风叶叶商量。",
            "醒时心、又还南浦，愁边句、多在夕阳。",
            "菱碗笼青，莲瓶拖艳，旋倾花水咽茶香。",
            "怨蛩有、许多言语，说动软心肠。",
            "夜沈沈，几条凉月，界破晴窗。",
            "共绣帘吹絮未久，却孤剑水云乡。",
            "自家书、未能成字，邻家笛、且莫吹商。",
            "好梦偏悭，闲情未了，隔墙又唱秋娘。",
            "帕绡衣、旧时香折，戏封做书囊。",
            "鸳鸯字，见时千万，绣一双双。"
        ],
        "notes": "",
        "id": "fd5250e5ef89c4d288eb6ab947076e64"
    },
    {
        "author": "詹玉",
        "dynasty": "宋",
        "type": "词",
        "rhythmic": "庆清朝慢・庆清朝",
        "title": "",
        "preface": "",
        "paragraphs": [
            "红雨争妍，芳尘生润，将春都揉成泥。",
            "分明蕙风薇露，持搦花枝。",
            "款款汗酥薰透，娇羞无奈湿云痴。",
            "偏厮称，霓裳霞佩，玉骨冰肌。",
            "梅不似，兰不似，风流处，那更著意闻时。",
            "蓦地生绡扇底，嫩凉浮动好风微。",
            "醉得浑无气力，海棠一色睡胭脂。",
            "闲滋味，殢人花气，韩寿争知。"
        ],
        "notes": "",
        "id": "dc4966cd35f62d3215b197283236d555"
    },
    {
        "author": "詹玉",
        "dynasty": "宋",
        "type": "词",
        "rhythmic": "桂枝香",
        "title": "",
        "preface": "",
        "paragraphs": [
            "沈云别浦。",
            "又何苦扁舟，青衫尘土。",
            "客里相逢，洒洒舌端飞雨。",
            "只今便把如伊吕。",
            "是当年、渔翁樵父。",
            "少知音者，苍烟吾社，白鸥吾侣。",
            "是如此英雄辛苦。",
            "知从前、几个适齐去鲁。",
            "一剑西风，大海鱼龙掀舞。",
            "自来多被清谈误。",
            "把刘琨、埋没千古。",
            "扣舷一笑，夕阳西下，大江东去。"
        ],
        "notes": "",
        "id": "c5326feb9b21cdb8e400bed8f7421997"
    },
    {
        "author": "詹玉",
        "dynasty": "宋",
        "type": "词",
        "rhythmic": "桂枝香",
        "title": "",
        "preface": "",
        "paragraphs": [
            "紫薇花露，潇洒作凉云，点商勾羽。",
            "字字飞仙，下笔一帘风雨。",
            "江亭月观今如许。",
            "叹飘零、墨香千古。",
            "夕阳芳草，落花流水，依然南浦。",
            "甚两两、凌风驾虎。",
            "恁天孙标致，月娥眉妩。",
            "一笑生春，那学世间儿女。",
            "笔床砚滴曾窥处，有西山、青眼如故。",
            "素笺寄与，玉箫声彻，凤鸣鸾舞。"
        ],
        "notes": "",
        "id": "6dd0ec559ae621678d678fc14e0e45f6"
    },
    {
        "author": "詹玉",
        "dynasty": "宋",
        "type": "词",
        "rhythmic": "汉宫春",
        "title": "",
        "preface": "",
        "paragraphs": [
            "吟发萧萧。",
            "正古槎秋入，河汉银涛。",
            "红云甚家院落，一片笙箫。",
            "晋时言语，问何人、还肯逍遥。",
            "知几度、落花啼鸟，乡歌犹在儿曹。",
            "游帷旧时明月，照满庭空翠，剪剪春梢。",
            "西山笑人底事，流浪宫袍。",
            "江湖近日，说神仙、多在渔樵。",
            "千古意，水沈香里，孤枫阴落重霄。"
        ],
        "notes": "",
        "id": "4d709949269d8238a69ad9ca3d0c5222"
    },
    {
        "author": "詹玉",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "淡淡青山两点春。",
            "娇羞一点口见樱。",
            "一梭儿玉一纣云。",
            "白藕香中见西子。",
            "玉梅花下遇昭君。",
            "不曾真个也销魂。"
        ],
        "notes": "",
        "id": "71fa583e1ded2757b542b137f5578ec5"
    },
    {
        "author": "詹玉",
        "dynasty": "宋",
        "type": "词",
        "rhythmic": "渡江云",
        "title": "",
        "preface": "",
        "paragraphs": [
            "拖阴笼晚暝，商量清苦，阵阵打篷声。",
            "分明都是泪，不道今宵，篷底有离人。",
            "松涛摇睡，梦不稳、难湿巫云。",
            "几点儿、泪痕跳响，休要醒时听。",
            "销魂。",
            "灯下无语，□泣梨花，掩重门夜永。",
            "应是添、伤春滋味，中酒心情。",
            "东风湖上香泥软，明日去、天色须晴。",
            "相见也，洛阳沽酒旗亭。"
        ],
        "notes": "",
        "id": "6e09807bff932b06b4046539b60574d0"
    },
    {
        "author": "詹玉",
        "dynasty": "宋",
        "type": "词",
        "rhythmic": "阮郎归",
        "title": "",
        "preface": "",
        "paragraphs": [
            "斜河一道界相思。",
            "好秋都上眉。",
            "鸾笺象管写心啼。",
            "搦愁题做诗。",
            "添别恨，卜欢期。",
            "灯花红几时。",
            "看看月上小窗儿。",
            "夜香今夜迟。"
        ],
        "notes": "",
        "id": "f7672d7ea64c1faacb15c19b6d07c491"
    },
    {
        "author": "詹玉",
        "dynasty": "宋",
        "type": "词",
        "rhythmic": "霓裳中序第一",
        "title": "",
        "preface": "",
        "paragraphs": [
            "一规古蟾魄。",
            "瞥过宣和几春色。",
            "知那个、柳松花怯。",
            "曾磋玉团香，涂云抹月。",
            "龙章凤刻。",
            "是如何、儿女消得。",
            "便孤了、翠鸾何限，人更在天北。",
            "磨灭。",
            "古今难别。",
            "幸相从、蓟门仙客。",
            "萧然林下秋叶。",
            "对云淡星疏，眉青影白。",
            "佳人已倾国。",
            "赢得痴铜旧画。",
            "兴亡事，道人知否，见了也华发。"
        ],
        "notes": "",
        "id": "b6110afd32075e9a990daaf16d9c3cd9"
    },
    {
        "author": "詹玉",
        "dynasty": "宋",
        "type": "词",
        "rhythmic": "齐天乐",
        "title": "",
        "preface": "",
        "paragraphs": [
            "相逢唤醒金华梦，吴尘暗斑吟发。",
            "倚担评花，认旗沽酒，历历行歌奇迹。",
            "吹香弄碧。",
            "又坡柳风情，逋梅月色。",
            "画鼓红船，满湖春水断桥客。",
            "当时何限怪侣，甚花天月地，人被云隔。",
            "却载苍烟，更招白鹭，一醉修江又别。",
            "今回记得。",
            "再折柳穿鱼，赏花催雪。",
            "如此湖山，忍教人更说。"
        ],
        "notes": "",
        "id": "cb99e7213e7b50b102db5fa82a22ca43"
    }
]