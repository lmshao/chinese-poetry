[
    {
        "author": "朱仲晦",
        "dynasty": "唐",
        "type": "诗",
        "rhythmic": "",
        "title": "荅王无功问故园",
        "preface": "",
        "paragraphs": [
            "我从铜州来，见子上京客。",
            "问我故乡事，慰子羁旅色。",
            "子问我所知，我对子应识。",
            "朋游总强健，童稚各长成。",
            "华宗盛文史，连墙富池亭。",
            "独子园最古，旧林间新坰。",
            "柳行随堤势，茅斋看地形。",
            "竹从去年移，梅是今年荣。",
            "渠水经夏响，石苔终岁青。",
            "院果早晚熟，林花先后明。",
            "语罢相叹息，浩然起深情。",
            "归哉且五斗，饷子东皐耕。"
        ],
        "notes": "",
        "id": "487cab08c2abffbcbb4a5cfa17e9ccfb"
    }
]