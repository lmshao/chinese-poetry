[
    {
        "author": "郑伯熊",
        "dynasty": "宋",
        "type": "诗",
        "rhythmic": "",
        "title": "黄岩县楼",
        "preface": "",
        "paragraphs": [
            "飞甍鬰峥嵘，万井交错综。",
            "俯仰各有则，静以御群动。",
            "平时心匠微，斤斧袖不用。",
            "少施见其余，规画已惊众。",
            "姬公昔营洛，道德作梁栋。",
            "东家有余材，凤衰无复梦。",
            "帝方议明堂，行矣与君共。"
        ],
        "notes": "",
        "id": "e009ff2fa09a84f9947c59c03049a5b1"
    },
    {
        "author": "郑伯熊",
        "dynasty": "宋",
        "type": "诗",
        "rhythmic": "",
        "title": "清畏轩",
        "preface": "",
        "paragraphs": [
            "树蕙余百亩，艺兰当路岐。",
            "清风一披拂，香气无不之。",
            "纫为楚累佩，辱我幽靓姿。",
            "小草生涧底，雨露无恩私。",
            "不入儿女玩，岁晚得自持。",
            "所以古君子，清德畏人知。"
        ],
        "notes": "",
        "id": "9378a8bee409fd95d3b426e86ef62518"
    },
    {
        "author": "郑伯熊",
        "dynasty": "宋",
        "type": "诗",
        "rhythmic": "",
        "title": "过万年山望罗汉岭上大松",
        "preface": "",
        "paragraphs": [
            "苍髯白甲老烟云，万木丛中独挺身。",
            "一柱擎天须此物，执柯它日属何人。"
        ],
        "notes": "",
        "id": "ac2b478216bc6d0002b70d9ee885066a"
    },
    {
        "author": "郑伯熊",
        "dynasty": "宋",
        "type": "诗",
        "rhythmic": "",
        "title": "问津楼",
        "preface": "",
        "paragraphs": [
            "周道直如矢，亡羊古无有。",
            "利欲蚀本心，眼花大如斗。",
            "适燕南其辕，之越乃北走。",
            "四海阮嗣宗，臧否不挂口。",
            "一恸激流俗，新荑发枯朽。",
            "斯人向千载，此意谁复剖。",
            "问津非名楼，端以觉蒙蔀。"
        ],
        "notes": "",
        "id": "1912077ae0faa61049c454cb9835432d"
    },
    {
        "author": "郑伯熊",
        "dynasty": "宋",
        "type": "诗",
        "rhythmic": "",
        "title": "枕上",
        "preface": "",
        "paragraphs": [
            "飘风不崇朝，骤雨不终日。",
            "清寒入𫄨绤，御袷有余鬰。",
            "天时不能调，人事那可必。",
            "清灯耿孤窗，万籁助飗飘。",
            "忧愁从中来，起坐发屡栉。",
            "丈夫属有念，功名乃余物。",
            "突兀万间屋，此意何时毕。",
            "长吟答寒螀，四壁转萧瑟。"
        ],
        "notes": "",
        "id": "d78953b500da9992bd353c90b688faa6"
    },
    {
        "author": "郑伯熊",
        "dynasty": "宋",
        "type": "诗",
        "rhythmic": "",
        "title": "北园送关简州分得古字",
        "preface": "",
        "paragraphs": [
            "我歌白云篇，送君水云浦。",
            "歌罢水云寒，伫立听鸣𫇛。",
            "江湖昔在手，短蓑钓烟雨。",
            "轩裳误羁馽，滥趋群玉府。",
            "朱墨浪自妍，笔削竟何补。",
            "高鸿堕秋枕，归梦纷莫数。",
            "著鞭输子先，寤歌独怀古。",
            "中年况作别，心事复谁吐。",
            "故人分龙符，江色映修组。",
            "话旧定何时，新知日旁午。"
        ],
        "notes": "",
        "id": "d208fd6442f473925a3fb6743fcff90d"
    },
    {
        "author": "郑伯熊",
        "dynasty": "宋",
        "type": "诗",
        "rhythmic": "",
        "title": "次韵陈倅瑞岩之什",
        "preface": "",
        "paragraphs": [
            "诗到南昌老更奇，固知流派自江西。",
            "滕王阁下秋涛壮，孺子堂前春鸟啼。",
            "我似痴蝇思骥尾，君如野鹤趁鸡栖。",
            "十年翰墨元犹白，不识微言为指迷。"
        ],
        "notes": "",
        "id": "2ab9f7e6dab62963b2ec0b02dce79d0e"
    },
    {
        "author": "郑伯熊",
        "dynasty": "宋",
        "type": "诗",
        "rhythmic": "",
        "title": "四月十四日至广陵",
        "preface": "",
        "paragraphs": [
            "春归村坞绿阴迷，又向山腰转马蹄。",
            "收尽雪芳犹采撷，割残云穗再扶犂。",
            "乡谣到处无音律，野饭黄昏只笋虀。",
            "惟有客愁消不得，隔溪篁竹子规啼。"
        ],
        "notes": "",
        "id": "dabb16328c8d211891ade5ac105ed19b"
    },
    {
        "author": "郑伯熊",
        "dynasty": "宋",
        "type": "诗",
        "rhythmic": "",
        "title": "婺舟道中",
        "preface": "",
        "paragraphs": [
            "笋舆时得并溪行，溪水秋来似鉴清。",
            "仰春云山劳眼力，临流照眼却分明。"
        ],
        "notes": "",
        "id": "797c6ef7d1abb583e39cf1377820bce8"
    },
    {
        "author": "郑伯熊",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "胡床倚春风，池亭自花柳。"
        ],
        "notes": "",
        "id": "eb48f3c1debd4ef5cb599ccc3dee22d7"
    }
]