[
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "和文文山中秋赏月韵",
        "preface": "",
        "paragraphs": [
            "中秋有月更有酒，乐事赏心并二难。",
            "万里无尘银世界，一清彻底玉溪山。",
            "素娥伴兔夜无寐，仙侣乘鸾晓未还。",
            "老子南楼动吟兴，风吹香句堕尘寰。"
        ],
        "notes": "",
        "id": "06c8e93669e94b77a6a5ac47f0281d40"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "和张竹处韵饯陈匝峰之濂泉",
        "preface": "",
        "paragraphs": [
            "不愁官冷客无毡，力欲回澜障百川。",
            "无己晚年工觅句，元龙豪气讳求田。",
            "焚章径解诸侯印，买酒时分司业钱。",
            "庭草池莲总春意，诗人只合住濂泉。"
        ],
        "notes": "",
        "id": "c5047420de80dec7ec7a57906c987796"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "至节寄家信",
        "preface": "",
        "paragraphs": [
            "薄宦骎骎已及瓜，寒梅羞见旧时花。",
            "年来吟苦形成鹤，客里愁多鬓减鸦。",
            "浮世有身元大患，此生何处是真家。",
            "白云极目空搔首，归雁两三寒日斜。"
        ],
        "notes": "",
        "id": "4cae25b0acf4ff601bde073f71c948e7"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "和黄秋三衢舟中韵",
        "preface": "",
        "paragraphs": [
            "壮志曾期捋虎须，中年跛鳖困泥途。",
            "糟𥻿富贵几场醉，卢雉功名一掷呼。",
            "世事看来真塞马，吾才祇可比黔馿。",
            "客游倦矣休归去，三迳可松园可蔬。"
        ],
        "notes": "",
        "id": "ebd3a0b339f2261da3daa8dbd150fd7a"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "挽李梅边  其一",
        "preface": "",
        "paragraphs": [
            "贞元朝士尽凋零，一世龙门羡李膺。",
            "靖节有诗题晋号，德公无意入襄城。",
            "床头点易朱犹湿，几上遗书稿已誊。",
            "收拾故家华萼集，翩翩三凤以文鸣。"
        ],
        "notes": "",
        "id": "eba617f415be294a74bd67a27d803449"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "挽李梅边  其二",
        "preface": "",
        "paragraphs": [
            "归卧西楼理故书，幅巾羽扇一癯儒。",
            "家庭师友尊明道，古史文章逼老苏。",
            "蓬鬓蚤因时事白，荷衣不受劫尘污。",
            "呜呼天不遗耆老，雨泪如倾一束刍。"
        ],
        "notes": "",
        "id": "2c984a667eb34bbefa209d9865553e82"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "和李梅外韵以伤邑士之无朋",
        "preface": "",
        "paragraphs": [
            "兀兀规规铁限门，须眉妾妇徧吾村。",
            "蜀南见日犬群吠，井底观天蛙自尊。",
            "守望谁为乡里助，典型藉有老成存。",
            "书生唇齿久荆棘，气不能平又一言。"
        ],
        "notes": "",
        "id": "93bbcccc6822d921bcfbb1bb326722d0"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "避地惠阳鼓峰用徐心远韵",
        "preface": "",
        "paragraphs": [
            "收拾当年破敕黄，山中蕙帐梦魂香。",
            "风供松叶暖茶灶，云卧茆窗冻笔床。",
            "一雨鸣蛙乱深夜，数声啼鸟怨斜阳。",
            "风尘浩荡愁如海，怎得中山醉酒方。"
        ],
        "notes": "",
        "id": "67940ccb50618cb60bab40888fc4ea4e"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "挽张县尹",
        "preface": "",
        "paragraphs": [
            "别驾新除墨尚鲜，翩其凫舄已飞僊。",
            "床头空有栽花谱，身后应无买木钱。",
            "自古才人多薄命，如今乡国正思贤。",
            "累累孤寡相持泣，说与天知天也怜。"
        ],
        "notes": "",
        "id": "4eac24f6fe3d57916a916cddd19f6dfb"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "春行南山访友不遇",
        "preface": "",
        "paragraphs": [
            "瘦筇支我上南山，才到山中分外闲。",
            "九十日春将解印，百年心事几凭栏。",
            "燕营一垒雏相庆，鹤舞三台仙未还。",
            "松菊把门牢闭著，谁人弹压此骚坛。"
        ],
        "notes": "",
        "id": "114623f936ef18d4a1a631a97588fc4d"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "元日客中和同年韵",
        "preface": "",
        "paragraphs": [
            "岁堂堂去逐江干，夜半东风送旧寒。",
            "爆竹声中人老大，梅花香外客平安。",
            "一番春事从头起，万里天衢著步宽。",
            "上下云龙平昔愿，拟摩短翮附飞翰。"
        ],
        "notes": "",
        "id": "cb1dcb9b99d3f9d5b0976e9d70ccf77f"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "和黄秋韵",
        "preface": "",
        "paragraphs": [
            "骚坛分戍打愁城，奏凯梅边缓辔行。",
            "诗债填偿难一顿，酒缘结习是三生。",
            "未能范蠡浮轻舸，且学灵均赋落英。",
            "落魄半生成底事，沙汀月冷负鸥盟。"
        ],
        "notes": "",
        "id": "cb4da623f947d6e6a88ce5b75c39af5a"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "和自村同年韵寄南山刘义车",
        "preface": "",
        "paragraphs": [
            "空谷寥寥绝足音，月明千里故人心。",
            "功名蝴蝶半床梦，岁月蜉蝣一息阴。",
            "王粲曾闻附刘表，华元何忍薄羊斟。",
            "买舟欲泛剡溪曲，安道门前雪忒深。"
        ],
        "notes": "",
        "id": "e6e9bdee20ffba4d41d2467df64e9e8f"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "饯尹权宰  其一",
        "preface": "",
        "paragraphs": [
            "半年笔底种甘棠，棠未成阴又趣装。",
            "明月扁舟琴鹤共，西风一剑斗牛光。",
            "人生易散情如海，事会无穷鬓未霜。",
            "莫把屠龙斩蛟手，便携短棹钓沧浪。"
        ],
        "notes": "",
        "id": "ece8c54d4e80c33cfbbab987d477863c"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "饯尹权宰  其二",
        "preface": "",
        "paragraphs": [
            "老我江湖倦送迎，故人此别若为情。",
            "绨袍气义千金重，故纸功名一缕轻。",
            "我辈何心争鹜粒，人生到处有鱼羹。",
            "何时握手孤山路，共折梅花醉月明。"
        ],
        "notes": "",
        "id": "e62ffc3fd7d894352d717a5eeed547d9"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "和尹权宰见访韵",
        "preface": "",
        "paragraphs": [
            "牛下高眠扣角歌，辔金裾翠重相过。",
            "江湖十载知心少，风雨一庭愁思多。",
            "君向青云腾骥足，我甘白髪老渔蓑。",
            "茅簷剪烛更酌酒，人世欢娱能几何。"
        ],
        "notes": "",
        "id": "692fc19cb03fc7022fb22811a7fa9d23"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "和黎簿韵",
        "preface": "",
        "paragraphs": [
            "月佩云冠白雪缨，枳花香里见诗人。",
            "武城半载尝闻政，洛社他年傥卜邻。",
            "四海人皆知凿齿，一蓑谁复识玄真。",
            "斯文共缔千年好，杯酒欢娱迹总陈。"
        ],
        "notes": "",
        "id": "11083a146a73ca9427e8e1025ec0a608"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "贺黎耐交建经史阁",
        "preface": "",
        "paragraphs": [
            "芹宫地属淳熙祖，芸阁功成四世孙。",
            "千载诗书元气在，百年文献故家存。",
            "卷还赠券珍公帑，留取芳名榜圣门。",
            "当道宗工凤楼手，拟干椽笔刻玙璠。"
        ],
        "notes": "",
        "id": "3359149bfb8a2ff3e9dd1a992c690aba"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "饯陈柳边权惠阳教",
        "preface": "",
        "paragraphs": [
            "豪气元龙习未除，扁舟撑月过丰湖。",
            "饭虽不足犹携鹤，累既无多合载书。",
            "野客惯曾怜郑老，诸公何敢薄相如。",
            "江湖交旧如垂问，为道衰颓只故吾。"
        ],
        "notes": "",
        "id": "1944bdcd740de6edc788517247478c4c"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "挽赵北山",
        "preface": "",
        "paragraphs": [
            "嫠纬孤忠泣黍离，吟形如鹤不胜衣。",
            "参苓信美难供病，松菊犹存欠赋归。",
            "魂梦三千余里远，功名四十九年非。",
            "北山猿鹤多凄怆，独对梅花泪暗挥。"
        ],
        "notes": "",
        "id": "02b202ad511c60ff5f068d0fbbad5335"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "避地山中和杨推夜寒韵二首  其一",
        "preface": "",
        "paragraphs": [
            "山藏皇恐色，溪诉不平声。",
            "落叶啼猿怨，危枝宿鸟惊。",
            "林疏风四面，霜冷月三更。",
            "酒醒愁无寐，烧松炙到明。"
        ],
        "notes": "",
        "id": "e8c8c7942768fd5565898bad8eb7d863"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "避地山中和杨推夜寒韵二首  其二",
        "preface": "",
        "paragraphs": [
            "浮生等萍泛，前事总花虚。",
            "橘外访四皓，林间逢二疏。",
            "溪山数茅屋，天地一蘧庐。",
            "怕有桃源路，相期更卜居。"
        ],
        "notes": "",
        "id": "0184c1ac7dba86867c2e6fd60788c717"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "别和明府归帅省  其一",
        "preface": "",
        "paragraphs": [
            "江山如昨日，人物已晨星。",
            "往事风前絮，浮生水上萍。",
            "别离头半白，邂逅眼终青。",
            "客子愁如醉，晓风吹未醒。"
        ],
        "notes": "",
        "id": "f532569b35e54bb012fdf94415c8ca9e"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "别和明府归帅省  其二",
        "preface": "",
        "paragraphs": [
            "几度赋停云，重逢瘴海滨。",
            "已成三载别，犹是旧时贫。",
            "酒量病来减，诗情老更新。",
            "慇懃分袂意，折尽柳条春。"
        ],
        "notes": "",
        "id": "06bc97c09a89790fa9a1ef968b07bec8"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "和朱水乡韵  其一",
        "preface": "",
        "paragraphs": [
            "已落渊明后，归欤寂寞滨。",
            "旧交松处士，新宠竹夫人。",
            "诗国尊齐晋，仙溪隔昴辰。",
            "南柯还是梦，蝼蚁自君臣。"
        ],
        "notes": "",
        "id": "c8835a434f3be2432c59d4075f3b3d98"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "和朱水乡韵  其二",
        "preface": "",
        "paragraphs": [
            "江湖双鬓短，风雨一灯孤。",
            "买酒初尝芡，抄诗细截蒲。",
            "织耕同德曜，编简对韩符。",
            "怕有伤时句，磨教棱角无。"
        ],
        "notes": "",
        "id": "08d8d2402179a2aec6dced68d50757ff"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "和朱水乡韵  其三",
        "preface": "",
        "paragraphs": [
            "何处著诗豪，白云高更高。",
            "山中别天地，门外自波涛。",
            "夜雨荒园菊，春风媚观桃。",
            "归来怀故宇，招隠愧离骚。"
        ],
        "notes": "",
        "id": "7dafe82865106f20bc7011c1eb3e04d9"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "和朱水乡韵  其四",
        "preface": "",
        "paragraphs": [
            "一我独栖栖，相逢又解携。",
            "惊鱼依乱藻，忙燕垒新泥。",
            "亦有种桃者，独无芳草兮。",
            "买舟欲乘兴，风雨黯前溪。"
        ],
        "notes": "",
        "id": "a4f69e94cabb589215017b9da6d76f6e"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "饯陈匝峰之濂泉",
        "preface": "",
        "paragraphs": [
            "桃源渺何处，梦短到家难。",
            "不办一邱费，犹为九品官。",
            "鹤嫌新俸薄，鸥讶旧盟寒。",
            "附翼攀鳞事，书生不敢干。"
        ],
        "notes": "",
        "id": "0057bede620e9418dd17e90edad463fc"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "重九宴陈东湖亭",
        "preface": "",
        "paragraphs": [
            "诗成欢未尽，月下客重来。",
            "清影共千里，寒香更一杯。",
            "龙山秋寂寞，牛渚夜徘徊。",
            "饮待东方白，人生能几回。"
        ],
        "notes": "",
        "id": "39170222d77e53ee5dc12b0cf7af1dae"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "和文文溪庆徐固峰六十得子韵",
        "preface": "",
        "paragraphs": [
            "明珠生老蚌，光彩射西湖。",
            "岁晚颖方实，春荣木不枯。",
            "卿儿是麟否，陵母梦云无。",
            "他日浣花老，骑馿索醉扶。"
        ],
        "notes": "",
        "id": "4506156e54c25409b25409e84d96fa81"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "题竹隠梅外二先生祠堂",
        "preface": "",
        "paragraphs": [
            "一瓣瞻祠像，形癯道自腴。",
            "衣冠千载事，功力廿篇书。",
            "老竹秦四皓，寒梅汉二疏。",
            "纷纷麟阁画，章服裹猴狙。"
        ],
        "notes": "",
        "id": "8f3c77a7bb57b8caf174a8cdfc03a529"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "挽陈东湖  其一",
        "preface": "",
        "paragraphs": [
            "诸公凋谢尽，此老鲁灵光。",
            "笔砚生涯旧，诗书福泽长。",
            "春园名独乐，秋圃赋寒香。",
            "谁续斯文脉，元方与季方。"
        ],
        "notes": "",
        "id": "ebdce4d9eb78ebc9df12d051987058bc"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "挽陈东湖  其二",
        "preface": "",
        "paragraphs": [
            "东湖地百弓，左柳右芙蓉。",
            "老屋三间月，童颜七十翁。",
            "晓凉快吟屦，晚霁醉渔篷。",
            "一夜西风惨，池荷不敢红。"
        ],
        "notes": "",
        "id": "c4675e441c0dac9b05978034fd7c80a2"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "挽陈东湖  其三",
        "preface": "",
        "paragraphs": [
            "吾善养吾存，衡茅道更尊。",
            "书声响三世，诗派禅诸孙。",
            "今古自秦晋，山林有绮园。",
            "临风涕如雨，一些试招魂。"
        ],
        "notes": "",
        "id": "23ac0dbf5146f6436bbbe00af06b21d4"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "挽陈东湖  其四",
        "preface": "",
        "paragraphs": [
            "邯郸尘梦觉，归卧读书林。",
            "投老菊三径，忧时雪一簪。",
            "鱼安知我乐，鸥自识翁心。",
            "已矣钟期死，眼前谁赏音。"
        ],
        "notes": "",
        "id": "c1bc1880eba55ed457f790c9976f4a96"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "李月野舍旁之李花于梅时郡斋有诗遂次其韵  其一",
        "preface": "",
        "paragraphs": [
            "李花不减梅花白，闲与梅花争几回。",
            "惟有暗香疏影句，承当不下让还梅。"
        ],
        "notes": "",
        "id": "7c4134db3a46cfd1b80e287fa1538778"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "李月野舍旁之李花于梅时郡斋有诗遂次其韵  其二",
        "preface": "",
        "paragraphs": [
            "李花久慕梅清洁，取友于梅结己知。",
            "不是争春逞年少，祇嫌桃杏带妖姿。"
        ],
        "notes": "",
        "id": "5671f781543d35fe87d01812c9bdedc9"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "怀梅水村十绝用张小山韵  其一",
        "preface": "",
        "paragraphs": [
            "人生南北浮萍耳，四海九州都是家。",
            "毕竟男儿心似铁，莫将愁泪涴梅花。"
        ],
        "notes": "",
        "id": "07df0802c51c3f53884d5873ff9ef1ff"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "怀梅水村十绝用张小山韵  其二",
        "preface": "",
        "paragraphs": [
            "十年骑鹤梦悠悠，天地无情白髪愁。",
            "归到咸阳还似客，几回肠断望并州。"
        ],
        "notes": "",
        "id": "08f788f89e82e61dbb8acbef601cf9c0"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "怀梅水村十绝用张小山韵  其三",
        "preface": "",
        "paragraphs": [
            "小山山人荷为衣，松梅为屋竹为篱。",
            "簷花细雨青灯句，独忆郑老同襟期。"
        ],
        "notes": "",
        "id": "830aba22ff2ea9f2a14ea8179d2f43f1"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "怀梅水村十绝用张小山韵  其四",
        "preface": "",
        "paragraphs": [
            "纸衾如水梦难成，抱膝灯前读北征。",
            "懊恨雁来无个字，海云千里雨溟溟。"
        ],
        "notes": "",
        "id": "0698b40fbd4b8b429a0e2ba6b43b5768"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "怀梅水村十绝用张小山韵  其五",
        "preface": "",
        "paragraphs": [
            "暮秋已误张郎约，冬暮归期又未成。",
            "趁取岁前到家好，春来怕有杜鹃声。"
        ],
        "notes": "",
        "id": "ee26e4d2ae85d1a536c5314f00cb7a1f"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "怀梅水村十绝用张小山韵  其六",
        "preface": "",
        "paragraphs": [
            "梦入罗浮归兴崧，回程约莫到闽中。",
            "何当载酒迎马首，先生莫负琉璃钟。"
        ],
        "notes": "",
        "id": "089fb05c5bdd929525357d4cc0d03bfb"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "怀梅水村十绝用张小山韵  其七",
        "preface": "",
        "paragraphs": [
            "梅花集里识真梅，曾读梅花偈子来。",
            "四海交游君倒指，江南只有贺方回。"
        ],
        "notes": "",
        "id": "05ee5aed43cb6068e7f2968ac07f7e21"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "怀梅水村十绝用张小山韵  其八",
        "preface": "",
        "paragraphs": [
            "银钩铁画忆珍题，笔法精神逼会稽。",
            "可是荆州佳子弟，争怜野鹜厌家鸡。"
        ],
        "notes": "",
        "id": "fc74ec1370f1178b007a81abe07ded45"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "怀梅水村十绝用张小山韵  其九",
        "preface": "",
        "paragraphs": [
            "邻墙砧杵送秋声，云掩香帏六曲屏。",
            "灯下回文题未就，梅花明月一床冰。"
        ],
        "notes": "",
        "id": "a1a135d1f6b4246073767cf95a2b5812"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "怀梅水村十绝用张小山韵  其一○",
        "preface": "",
        "paragraphs": [
            "君行千里无几微，六见月挂珊瑚枝。",
            "山猿野鹤俱无恙，独有梅花欠数诗。"
        ],
        "notes": "",
        "id": "895add952b39ef4287668ca0dba38e64"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "再用前韵集句  其一",
        "preface": "",
        "paragraphs": [
            "我思君处君思我，一掬归心未到家。",
            "相见或因中夜梦，孤灯何事独成花。"
        ],
        "notes": "",
        "id": "7b0014227d4eace2479009651f36b4fc"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "再用前韵集句  其二",
        "preface": "",
        "paragraphs": [
            "思君天阔水悠悠，醉里眉攒万国愁。",
            "所不负予如此酒，已教从事到青州。"
        ],
        "notes": "",
        "id": "a07ead9c8b8bfe05ee9f8154312a5afc"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "再用前韵集句  其三",
        "preface": "",
        "paragraphs": [
            "蔬饭藜床破衲衣，经年兀兀槿花篱。",
            "与君聚散若云雨，君问归期未有期。"
        ],
        "notes": "",
        "id": "9d28488dd999156843ed570b401eb11d"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "再用前韵集句  其四",
        "preface": "",
        "paragraphs": [
            "闻道骑鲸游汗漫，寄书因见雁南征。",
            "他年一舸鸱夷去，莫羡抟风起北溟。"
        ],
        "notes": "",
        "id": "2bc4c30e01b2e9f307e6196ea3a756f7"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "再用前韵集句  其五",
        "preface": "",
        "paragraphs": [
            "相思一夜梅花发，吟破离心句不成。",
            "横玉叫云清似水，夜钟残月雁归声。"
        ],
        "notes": "",
        "id": "d7be3448e06d1e97df90d9e87a318460"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "再用前韵集句  其六",
        "preface": "",
        "paragraphs": [
            "千里万里西复东，山川长在泪痕中。",
            "何当共剪西窗烛，一曲琵琶酒一钟。"
        ],
        "notes": "",
        "id": "77474631d8ccca3f4e08d1dd40adfdc9"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "再用前韵集句  其七",
        "preface": "",
        "paragraphs": [
            "少年心壮轻为客，不寄梅花远信来。",
            "为见行舟试借问，看花出约几时回。"
        ],
        "notes": "",
        "id": "809b3b8dcc09f39bd1014ce28039b68b"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "再用前韵集句  其八",
        "preface": "",
        "paragraphs": [
            "何所独无芳草兮，归田有计一何稽。",
            "吾侪流落岂天意，俯仰天地身醯鸡。"
        ],
        "notes": "",
        "id": "bb7c13080694dadba80c31cae6cf80ed"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "再用前韵集句  其九",
        "preface": "",
        "paragraphs": [
            "草根何处不虫声，灯火昏昏独掩屏。",
            "有约不来过夜半，煮茶敲碎一池冰。"
        ],
        "notes": "",
        "id": "e45f7dbb13594b1ad89ab5026ee0f29c"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "再用前韵集句  其一○",
        "preface": "",
        "paragraphs": [
            "忽忆故人天外去，感君赠我琼瑶枝。",
            "世间好句无人共，郎罢吟诗囝和诗。"
        ],
        "notes": "",
        "id": "208da76cf58ebd0062bc6d4a7242cbc1"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "挽李自玉  其一",
        "preface": "",
        "paragraphs": [
            "安乐窝中寄幅巾，床头易注墨犹新。",
            "盖棺只著深衣去，疑是尧夫辈行人。"
        ],
        "notes": "",
        "id": "c413b1259e77f5410ad424b899723d4a"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "挽李自玉  其二",
        "preface": "",
        "paragraphs": [
            "宗主文盟护梓桑，春风一手种甘棠。",
            "葬时移近坡翁墓，留取清名伴菊香。"
        ],
        "notes": "",
        "id": "45b19ce4adeaff467f6282403f335b42"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "挽李自玉  其三",
        "preface": "",
        "paragraphs": [
            "百年心事两眉头，生死闾阎系戚休。",
            "浩荡中流无砥柱，乘风涨浪舞鲸鳅。"
        ],
        "notes": "",
        "id": "53e3547e799592ef28e8b800aa265fdd"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "挽李自玉  其四",
        "preface": "",
        "paragraphs": [
            "医至犹言疾可为，酸风吹讣落茅茨。",
            "典型诸老凋零尽，一束生刍雨涕垂。"
        ],
        "notes": "",
        "id": "30e0b2023a02a2edecc6655b7583648a"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "南康县圃赏梨花呈长官  其一",
        "preface": "",
        "paragraphs": [
            "种花之暇点春芳，把酒花边试洗粧。",
            "差胜当年潘令尹，空栽桃李满河阳。"
        ],
        "notes": "",
        "id": "129c3bbe5a8c8dd74d76afe818972d6e"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "南康县圃赏梨花呈长官  其二",
        "preface": "",
        "paragraphs": [
            "点绿粧红千万般，薰桃染柳更蒸兰。",
            "梨花也费东风力，九十日春无点闲。"
        ],
        "notes": "",
        "id": "68bae6930338cf7c952d941cb1ea2a55"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "南康县圃赏梨花呈长官  其三",
        "preface": "",
        "paragraphs": [
            "霜玉肌肤冰雪魂，春风庭院月黄昏。",
            "儿曹不解吟翁意，无雨无风也闭门。"
        ],
        "notes": "",
        "id": "53b430a903aa1fae0d71020000b191de"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "南康县圃赏梨花呈长官  其四",
        "preface": "",
        "paragraphs": [
            "李俗桃麄不用评，梅花之后此花清。",
            "唤醒山谷商量过，差替山矾做弟兄。"
        ],
        "notes": "",
        "id": "0c88d03ea1cea32128649bdf0b26ea69"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "赠黄槐谷  其一",
        "preface": "",
        "paragraphs": [
            "我坐诗穷子术穷，只堪雨笠与烟篷。",
            "牢收相法无人问，路上相逢尽相公。"
        ],
        "notes": "",
        "id": "0239d4162135a6b86dca55963418de35"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "赠黄槐谷  其二",
        "preface": "",
        "paragraphs": [
            "上下乾坤乱失经，祸淫祸善事冥冥。",
            "老天自是无分晓，更向痴人说五星。"
        ],
        "notes": "",
        "id": "0741b5d818ea4742ae5d1aca9efc1db4"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "挽邓南山  其一",
        "preface": "",
        "paragraphs": [
            "洛社耆英久隠居，书田付与子孙锄。",
            "终南不是功名径，说著功名俗了渠。"
        ],
        "notes": "",
        "id": "4aa23432e299841752748a2faa75d5b2"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "挽邓南山  其二",
        "preface": "",
        "paragraphs": [
            "老子平生不好谀，莫教猿鹤费分疏。",
            "只消题作南山墓，种竹一庭梅百株。"
        ],
        "notes": "",
        "id": "ad34ba6f0ea025ea6fe65c7160c5249e"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "题云岫半闲堂用李涉韵  其一",
        "preface": "",
        "paragraphs": [
            "一坞白云茅数间，归与钓水采于山。",
            "寄声灵彻休相笑，未必僧闲似我闲。"
        ],
        "notes": "",
        "id": "6ed0f1dc5d0c0ffc78120055e3cd74be"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "题云岫半闲堂用李涉韵  其二",
        "preface": "",
        "paragraphs": [
            "卧月眠云屋半间，诗人到处是家山。",
            "当年悔弄君房笔，只得忙中一半闲。"
        ],
        "notes": "",
        "id": "22dc1aaf1f1467725bd0564fb676aed9"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "赠相士陈神眼",
        "preface": "",
        "paragraphs": [
            "忆昔初逢神眼时，已于未第便相期。",
            "不嫌屋矮重来访，宦况萧然且赠诗。"
        ],
        "notes": "",
        "id": "62e0be61840ad3d3c7273f034f41043c"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "题月岩",
        "preface": "",
        "paragraphs": [
            "千年老桂影婆娑，一半银蟾挂碧萝。",
            "大抵人间天上事，团圆时少缺时多。"
        ],
        "notes": "",
        "id": "05b7253e7449a579ef2a99c849982870"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "戏题睡屏  其一",
        "preface": "",
        "paragraphs": [
            "一别相如直至今，床头绿绮暗生尘。",
            "当年自是文君误，未必琴心解挑人。"
        ],
        "notes": "",
        "id": "9bb068bc929b027b5d17f37fc45edf13"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "戏题睡屏  其二",
        "preface": "",
        "paragraphs": [
            "点检残枰未了棋，才贪著处转成低。",
            "一番输后惺惺了，记取从前当局迷。"
        ],
        "notes": "",
        "id": "ab38af9009850639a53215ae9ed649a5"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "戏题睡屏  其三",
        "preface": "",
        "paragraphs": [
            "翻覆于郎锦笥看，红边墨迹未曾干。",
            "宫中怨女今无几，那得新诗到世间。"
        ],
        "notes": "",
        "id": "d23016003175036b4bc2000c9435c4a2"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "戏题睡屏  其四",
        "preface": "",
        "paragraphs": [
            "秋水盈盈娇眼溜，春山淡淡黛眉轻。",
            "人间一段真描画，唤起王维写不成。"
        ],
        "notes": "",
        "id": "9c45776f4e48d33e467fc16d282237fb"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "吟社递至诗卷足十四韵以答之为梅水村发也  其一",
        "preface": "",
        "paragraphs": [
            "铁石其心肠，冰雪其襟胸。",
            "晨陪玉辇游，夕堕瘴海东。"
        ],
        "notes": "",
        "id": "68ed96a53dd3ab5c12115f69445e71c5"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "吟社递至诗卷足十四韵以答之为梅水村发也  其二",
        "preface": "",
        "paragraphs": [
            "萧艾秽群芳，草木纷零落。",
            "梅花我辈人，例合束高阁。"
        ],
        "notes": "",
        "id": "758a488d068e0b006262f587c430b178"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "吟社递至诗卷足十四韵以答之为梅水村发也  其三",
        "preface": "",
        "paragraphs": [
            "紫薇号舍人，红荔名郎官。",
            "梅花隠君子，未可一样观。"
        ],
        "notes": "",
        "id": "e8238722d613151dfad196e587640438"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "吟社递至诗卷足十四韵以答之为梅水村发也  其四",
        "preface": "",
        "paragraphs": [
            "无诗对梅羞，诗成梅花开。",
            "梅自工于诗，欧九却识梅。"
        ],
        "notes": "",
        "id": "83cd85a8b9cc27d48988865fba8428a3"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "吟社递至诗卷足十四韵以答之为梅水村发也  其五",
        "preface": "",
        "paragraphs": [
            "霜凋雪剥余，万卉生意动。",
            "梅花让群芳，回施春风供。"
        ],
        "notes": "",
        "id": "0db4152e906dbd0d6ded5875244ec662"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "吟社递至诗卷足十四韵以答之为梅水村发也  其六",
        "preface": "",
        "paragraphs": [
            "欲花未花时，此妙无人知。",
            "著花已多事，更为花吟诗。"
        ],
        "notes": "",
        "id": "d55019ab61ae3a9c5fd05dec0fe084e4"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "吟社递至诗卷足十四韵以答之为梅水村发也  其七",
        "preface": "",
        "paragraphs": [
            "子猷癖爱竹，无梦到香影。",
            "雪夜棹匆匆，未必有诗兴。"
        ],
        "notes": "",
        "id": "91104c15fa82b1a92ccf1e8621e25c4b"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "吟社递至诗卷足十四韵以答之为梅水村发也  其八",
        "preface": "",
        "paragraphs": [
            "香魂逐逋去，翠羽招不还。",
            "醉倒赵师雄，一身花影寒。"
        ],
        "notes": "",
        "id": "e791f9b9549123cef854c0a1cb972746"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "吟社递至诗卷足十四韵以答之为梅水村发也  其九",
        "preface": "",
        "paragraphs": [
            "我爱梅花清，梅花怜我癯。",
            "宁为寒东野，毋为渴相如。"
        ],
        "notes": "",
        "id": "0a42f7ac9d8d9cba32ff1a0c56cf4702"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "吟社递至诗卷足十四韵以答之为梅水村发也  其一○",
        "preface": "",
        "paragraphs": [
            "对梅日一醉，无酒如梅何。",
            "尘世独醒人，卑之毋甚高。"
        ],
        "notes": "",
        "id": "9c7a4e89ab1445775e8f9b5a7b02c28f"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "吟社递至诗卷足十四韵以答之为梅水村发也  其一一",
        "preface": "",
        "paragraphs": [
            "水月一联诗，桃杏不敢近。",
            "卷锦归之梅，梅花无可逊。"
        ],
        "notes": "",
        "id": "6e08ef7060bd9c5b2e9ffb4ced7f1055"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "吟社递至诗卷足十四韵以答之为梅水村发也  其一二",
        "preface": "",
        "paragraphs": [
            "无贽谒梅花，一诗我破戒。",
            "春风如打勘，具有案卷在。"
        ],
        "notes": "",
        "id": "7b634ab9851ade00c32ac682b6045f0c"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "吟社递至诗卷足十四韵以答之为梅水村发也  其一三",
        "preface": "",
        "paragraphs": [
            "梅花老山林，思与天下芳。",
            "琼花差清白，荐之守维扬。"
        ],
        "notes": "",
        "id": "1beb38e6a5202436af5a9d20f12e2864"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "吟社递至诗卷足十四韵以答之为梅水村发也  其一四",
        "preface": "",
        "paragraphs": [
            "怀哉丈人行，四海空交游。",
            "桃李不识面，一生慕荆州。"
        ],
        "notes": "",
        "id": "4ad933282bba978746f4688eda214204"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "饯实斋趋朝",
        "preface": "",
        "paragraphs": [
            "四海人物如晨星，老成典型公一人。",
            "秋月玉壶光皎皎，飞鸾不骖翔八表。",
            "寒花晚节纷其香，春风笔底多甘棠。",
            "景定东南民力竭，天畀福星照南粤。",
            "尽洗蛮烟瘴雨尘，药洲草木欣然春。",
            "至今民拜宽分赐，古有今无此廉吏。",
            "清风去后凛冰台，前度刘郎又复来。",
            "阃府清明民快活，满腔子仁活泼泼。",
            "一十四州生意多，海鳌不动红牙高。",
            "治平奏最居第一，生平受用惟一实。",
            "一朝征入作侍郎，晋升邃阁侍华光。",
            "国家多难予谁与，嗣王小毖新求助。",
            "矧今耆俊莫如公，泰内君子上下同。",
            "大用之机其在此，周公冢宰毋专美。",
            "不然成王方幼冲，何为衮衣赤舄先归东。",
            "送公此行登鼎席，南丰瓣香此昕夕。",
            "他时英俊馆翘材，桃树应思去后栽。"
        ],
        "notes": "",
        "id": "f0739428b1bcb14184725d91657125e0"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "南山赏梅分韵得观字",
        "preface": "",
        "paragraphs": [
            "老梅百窠霸骚坛，峥嵘铁骨傲岁寒。",
            "千枝万枝冻欲槁，一花两花春尚悭。",
            "愁闻羌雏吼玉笛，羞见公子驮金鞍。",
            "芳魂久嫁逋仙去，怨云恨雨迷孤山。",
            "憔悴独醒者，纳交惟芷兰。",
            "江南穷诗人，鄙哉弟山矾。",
            "甚而含毫吮墨之俗子，或比之粉面之何郎、玉肌之阿环。",
            "梅花酷怕渠点涴，所以未破冰雪颜。",
            "与其玉堂兮金屋，孰若竹篱茅舍幽且闲。",
            "与其状元兮宰相，孰若收香敛华林壑间。",
            "逆知梅意同我意，诗人合作如是观。"
        ],
        "notes": "",
        "id": "90ca40b811f52a248bc308d2b3767b5e"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "赠相士桂月岩",
        "preface": "",
        "paragraphs": [
            "昔有道人张岩电，口不言钱似王衍。",
            "却言姓钱不姓张，滑稽玩世名犹香。",
            "昔有岩电今月岩，月眼神舌和天谈。",
            "江湖賸结贵人知，虽不爱钱犹爱诗。"
        ],
        "notes": "",
        "id": "b36585910eece9cfe0d6164af9091673"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "生朝觞客即席用韵",
        "preface": "",
        "paragraphs": [
            "西风吹客浮仙槎，万斛诗香散幽遐。",
            "琼裾翠裳佩九霞，赐我羔酒龙团茶。",
            "剪锦飞落山人家，黄绢幼妇无以加。",
            "衰贱何足辱齿牙，相看白髪羞黄花。",
            "西山薇蕨东陵瓜，前村烟雨黄犊车。",
            "共嚼秋芳咀春华，茅斋饮尽邻可赊。"
        ],
        "notes": "",
        "id": "f683e9091d1601bee28b4d3e17256779"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "南山亭吟梅用韵",
        "preface": "",
        "paragraphs": [
            "玉辇瑶车具，飘飘银台路。",
            "群姬拥盖羽，太真衣缟素。",
            "夜宴琼花圃，玉郎骑鹤赴。",
            "翠衣冻欲仆，芳信谁传付。",
            "无梦高唐赋，酒阑散香雾。"
        ],
        "notes": "",
        "id": "676527fc94ba11b6ec693ebca230079f"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "和同社饯梅",
        "preface": "",
        "paragraphs": [
            "花开春意动，花谢春意静。",
            "逋仙余诗魂，梦断孤山境。",
            "飘零万斛香，冷落一枝影。",
            "玉笛声声愁，月浸阑干冷。",
            "吟翁饯梅行，诗句真隽永。",
            "持螯醉酒船，呼童涤茶皿。",
            "欲调宰相羹，且归状元岭。",
            "离骚不知音，激楚鄙鄢郢。",
            "惟有广平翁，心肠铁石劲。",
            "无花实更奇，此意要人领。",
            "桃李儿女曹，眼底纷蛙井。",
            "酒醒动微吟，心下快活省。"
        ],
        "notes": "",
        "id": "d63f21cd7c31d3826ed4d73e4975ead9"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "和李梅南见寄十四韵",
        "preface": "",
        "paragraphs": [
            "公归乎山中，袖藏经济策。",
            "恨不云龙游，相从老樵石。",
            "樵溪酿泉甘，樵谷嘉禾殖。",
            "诗垒压刘曹，酒国并秦越。",
            "与其千户侯，何如千亩漆。",
            "文星耿在目，龙门兮咫尺。",
            "天风堕珠玑，捧玩手不释。",
            "斧钺太森严，句法尤峭拔。",
            "奈何士也贱，至宝道傍掷。",
            "平生钓鳌手，烹鲜抑何屑。",
            "箪食与豆羹，岂足动颜色。",
            "闲愁恼吟肠，义利自为敌。",
            "相逢开口笑，无怨亦无德。"
        ],
        "notes": "",
        "id": "a28001dda2225f9e10a7bb08204a559c"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "游濂泉",
        "preface": "",
        "paragraphs": [
            "星岩高哉不知其几千丈兮，下有儒宫上接青云梯。",
            "绿凹凿破冰泉冽，泉以濂名宗濂溪。",
            "濂翁去今凡几载，一脉流通无窒碍。",
            "光风霁月此山中，景物因人成胜概。",
            "亭翼翼，水泠泠，一清不著点子尘。",
            "眼前色色俱呈露，何必解兰缚尘缨。",
            "君不见孤山六一泉，砚州包公井。",
            "君子之泽深且长，清风千古霜凛凛。",
            "我欲采薇隠此山，祇恐林惭涧恧锁松关。",
            "我欲祠下笔一词，又恐寒泉痛洗凝之诗。",
            "解襟坐石濯清泠，一歃寒冰和露饮。",
            "雪我酒肠霜诗脾，此身疑在神仙境。",
            "倩君为问玉皇借玉鞭，鞭起睡龙骑上天。",
            "持此一瓢濂翁泉，一雨炎荒洗蛮烟。"
        ],
        "notes": "",
        "id": "7a3b21df0d7ea5b10033255d6680efe2"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "陆户有摴蒱之招诗以答之",
        "preface": "",
        "paragraphs": [
            "局促束缩抱羁独，颓然一我恧兮俗。",
            "酒病昏沈无诗医，诗肠枯槁欠酒沃。",
            "闲窗坐与周公交，焚香痛把楚骚读。",
            "世情冷暖故人疏，笑杀和靖鳖头缩。",
            "夜长灯明吊影孤，无情红粉不可呼。",
            "梦中猛省京华事，围红拥翠邀博徒。",
            "银烛高烧海棠暖，醉豪一喝雉成卢。",
            "赢却翠裘六郎恨，丈夫此乐天下无。",
            "君不见刘毅家四壁，百万祇一掷。",
            "袁耽少不羁，破帽怀相随。",
            "逢场作戏政不恶，大抵人生乐其乐。"
        ],
        "notes": "",
        "id": "90e29da3b6536187d85384ecc1e38b30"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "古端饮问梅亭作",
        "preface": "",
        "paragraphs": [
            "把酒问梅开未开，梅花问我何时来。",
            "嫣然一笑醒尘梦，撩我诗兴宽酒怀。",
            "有梅无诗酒怀恶，有诗无酒羁味薄。",
            "一觞一咏畅幽情，人生须作及时乐。",
            "去年岭头曾相逢，花边酾酒酹师雄。",
            "霜月三更天似水，枝头翠鸟睡正浓。",
            "今年寒浅花较迟，一花两花时最奇。",
            "春多烂漫无意思，此意梅花知不知。",
            "孤山寂寞逋仙去，香影之后更无句。",
            "几回拟作梅花骚，无力其如梅花何。",
            "怀哉此花丈人行，冰清玉洁不做时粧样。",
            "纷纷桃李嫁春风，臭味未必与我同。",
            "莫说和羹事，和羹事犹未。",
            "莫羡玉堂人，玉堂人已陈。",
            "细把心期向梅说，花开花落有时节。"
        ],
        "notes": "",
        "id": "f14e1bdd15a53e24600ecadf3705b578"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "和同社酒边韵",
        "preface": "",
        "paragraphs": [
            "规规为愚傲为颖，晨华夕丧何足逞。",
            "对山悠然此心领，谁歌白雪妙于郢。",
            "题破蜀牋为红杏，昼游苦短烛堪秉。",
            "愧我寒蜩嘒如哽，堕身千仞求长绠。",
            "移文鸥社盟莫冷，共嚼梅花醉香影。"
        ],
        "notes": "",
        "id": "7b055bc71d7fcf061ffeffb9beb77ffa"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "重九即席点韵",
        "preface": "",
        "paragraphs": [
            "渊明我辈人，岂为口体累。",
            "归欤三迳秋，清吟发幽寄。",
            "醒眼对黄花，陶然已心醉。",
            "世俗儿女情，饮菊萸系臂。",
            "长房果神仙，登高未为智。",
            "落帽狂参军，声利穷所嗜。",
            "兴来尽君欢，得句输杜二。",
            "牛山泪沾衣，鄙哉马千驷。",
            "悠然千载吟，高韵未易次。",
            "人生聚几何，此意非酒为。",
            "徜徉林壑游，磊落湖海义。",
            "明年此会日，老健天所赐。"
        ],
        "notes": "",
        "id": "fa9753310ebef9a0d1087ea855ef5b76"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "和李梅南对梅韵",
        "preface": "",
        "paragraphs": [
            "三花两花疏篱东，玉堂何似茅舍中。",
            "孤芳不受春风涴，千红万紫俱下风。",
            "罗浮梦断孤山杳，寂寂谁蹑二子踪。",
            "谪仙天人霸梅国，骚坛万仞奴群雄。",
            "我交梅花二十冬，梅工于诗例合穷。",
            "我穷于梅诗更拙，岂无膏沐谁为容。",
            "湘累醒眼不相识，兰芷未必臭味同。",
            "何时典衣买酒醉梅下，浇我磊落写我悰。",
            "诗成阁笔对梅笑，此一瓣香为梅翁。"
        ],
        "notes": "",
        "id": "55560f9f3fbc2d7997c1c551b0656710"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "即席点韵赋方砚",
        "preface": "",
        "paragraphs": [
            "一片端溪云，至宝俗眼惊。",
            "体方而质刚，翰林叨宠荣。",
            "楮君同出处，松侯难弟兄。",
            "紫肝马肤润，绿晕鸲眼明。",
            "自笑谪仙狂，曾倩妃子擎。",
            "我爱清庙瑟，人吹高门笙。",
            "龙尾与凤咮，圆巧相逢迎。",
            "吾友管城公，奚假乎猩猩。",
            "留此镇山房，移文鸥鹭盟。",
            "好方已成癖，焉用圆为卿。"
        ],
        "notes": "",
        "id": "9fcb0ba1f747de111185a51f8f074634"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "挽李春叟",
        "preface": "",
        "paragraphs": [
            "靖节有诗题晋号，德公无意入襄城。",
            "蓬鬓早因时事白，荷衣不受刦尘污。"
        ],
        "notes": "",
        "id": "972daa17bd6d74fe442e20bcc6234e0f"
    },
    {
        "author": "赵必𤩪",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "诗人只合住茅屋，天下未尝无菜羹。"
        ],
        "notes": "",
        "id": "f70b9bb2baea91afa97d8494b1636313"
    }
]