[
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "川上女",
        "preface": "",
        "paragraphs": [
            "川上女，行踽踽。",
            "翠鬓湿轻云，冰肌清溽暑。",
            "霞裾琼佩动春风，兰操苹心常似缕。",
            "却恨征途轻薄儿，笑隔山花问妾期。",
            "妾情清澈川中水，朝暮风波无改时。"
        ],
        "notes": "",
        "id": "a7fd2baa331599bf2980b02f7058099c"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "古别离",
        "preface": "",
        "paragraphs": [
            "把酒上河梁，送君灞陵道。",
            "去去不复返，古道生秋草。",
            "迢递山河长，缥缈音书杳。",
            "愁结雨冥冥，情深天浩浩。",
            "人云松菊荒，不言桃李好。",
            "澹泊罗衣裳，容颜萎枯槁。",
            "不见镜中人，愁向镜中老。"
        ],
        "notes": "",
        "id": "9f6a88b7c5389f6d4dda5bf4ba9a02c5"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "结袜子",
        "preface": "",
        "paragraphs": [
            "闺中女儿兰蕙性，寒冰清澈秋霜莹。",
            "感君恩重不胜情，容光自抱悲明镜。"
        ],
        "notes": "",
        "id": "55ee862fd49f5e2c8081a3a0d9038fd9"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "拜新月二章  其一",
        "preface": "",
        "paragraphs": [
            "拜新月，拜月愿月圆。",
            "新月有圆时，人别何时见。"
        ],
        "notes": "",
        "id": "c051864ae6d81292e07eca473197e225"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "拜新月二章  其二",
        "preface": "",
        "paragraphs": [
            "拜新月，新月下庭除。",
            "欲祝心间事，未语先惨凄。"
        ],
        "notes": "",
        "id": "8b2cfb8c1d4db6e234a2e3c3f47ddfdb"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "白雪曲",
        "preface": "",
        "paragraphs": [
            "帘白明窗雪，风急寒威冽。",
            "欲起理冰弦，如凝指尖折。",
            "霜帏眠不稳，愁重肠千结。",
            "闲看腊梅梢，埋没清尘绝。"
        ],
        "notes": "",
        "id": "a7d9668f1c55e202ed9f719d1906aeec"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "捣衣曲",
        "preface": "",
        "paragraphs": [
            "入夜砧声满四邻，一天霜月秋云轻。",
            "自怜岁岁衣裁就，欲寄无因到远人。"
        ],
        "notes": "",
        "id": "7435eeee131da4a5b2c82375804434b4"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "明月引",
        "preface": "",
        "paragraphs": [
            "明月度天飞，团团散清晖。",
            "中有后羿妻，窃药化蟾蜍。",
            "碧海心如梦，澹澹生寒虚。",
            "关山一夜愁多少，照影令人添惨凄。"
        ],
        "notes": "",
        "id": "3a9d537631cf88eee072f3c0b2ec50e5"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "双燕离",
        "preface": "",
        "paragraphs": [
            "白杨花发春正美，黄鹄帘垂低。",
            "燕子双去复双来，将雏成旧垒。",
            "秋风忽夜起，相呼度江水。",
            "风高江浪危，拆散东西飞。",
            "红径紫陌芳情断，朱户琼窗旅梦违。",
            "憔悴卫佳人，年年愁独归。"
        ],
        "notes": "",
        "id": "2ceef90e7d0e50cb49a38471eed06b35"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "采莲曲",
        "preface": "",
        "paragraphs": [
            "女儿采莲拽画船，船拽水动波摇天。",
            "春风笑隔荷花面，面对荷花更可怜。"
        ],
        "notes": "",
        "id": "a0689d047d1afe0a98fa8e84e30135d4"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "班婕妤  其一",
        "preface": "",
        "paragraphs": [
            "一自怜捐弃，香迹玉阶疏。",
            "闻道西宫路，近亦绝鸾舆。"
        ],
        "notes": "",
        "id": "2d8f807f6fc87c20a892f10a63701d45"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "班婕妤  其二",
        "preface": "",
        "paragraphs": [
            "翠箔玉蟾窥，天街仙籁绝。",
            "抱恨坐夜长，银釭半明灭。"
        ],
        "notes": "",
        "id": "d759eca8dcf3e7d9082bcc2c9e7ace0c"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "塞下曲",
        "preface": "",
        "paragraphs": [
            "寒入关榆霜满天，铁衣马上枕戈眠。",
            "愁生画角乡心破，月度深闺旧梦牵。",
            "愁绝惊闻边骑报，匈奴已牧陇西还。"
        ],
        "notes": "",
        "id": "90aeda30506db49869af42d0f7523c7f"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "塞上曲",
        "preface": "",
        "paragraphs": [
            "为国劳戎事，迢迢出玉关。",
            "虎帐春风远，铠甲清霜寒。",
            "落雁行银箭，开弓响铁环。",
            "三更豪鼓角，频催乡梦残。",
            "勒兵严铁骑，破虏燕然山。",
            "宵传前路捷，游马斩楼兰。",
            "归书语孀妇，一宵私昵难。"
        ],
        "notes": "",
        "id": "a3a705eeb1bdbfaf07ca85e8450c2e44"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "从军行",
        "preface": "",
        "paragraphs": [
            "二十遴骁勇，从军事北荒。",
            "流星飞玉弹，宝剑落秋霜。",
            "画角吹杨柳，金山险马当。",
            "长驱空朔漠，驰捷报明王。"
        ],
        "notes": "",
        "id": "e8f9ba3ac40dfe0ce100acc32fbce6c1"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "幽州胡马客",
        "preface": "",
        "paragraphs": [
            "幽州胡马客，莲剑寒锋清。",
            "笑看华海静，怒振河山倾。",
            "金鞍试风雪，千里一宵征。",
            "韔底揪羽箭，弯弓新月明。",
            "仰天坠雕鹄，回首贯长鲸。",
            "慷慨激忠烈，许国一身轻。",
            "愿系匈奴颈，狼烟夜不惊。"
        ],
        "notes": "",
        "id": "a6f007f290f14264e95481e4c892503f"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "山之高三章  其一",
        "preface": "",
        "paragraphs": [
            "山之高，月出小。",
            "月之小，何皎皎。",
            "我有所思在远道，一日不见兮我心悄悄。"
        ],
        "notes": "",
        "id": "e24695a8fcb118c4d53e5a067f85d994"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "山之高三章  其二",
        "preface": "",
        "paragraphs": [
            "采苦采苦，于山之南。",
            "忡忡忧心，其何以堪。"
        ],
        "notes": "",
        "id": "61766253d2779b620aea41bcfcc1a2f9"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "山之高三章  其三",
        "preface": "",
        "paragraphs": [
            "汝心金石坚，我操冰雪洁。",
            "拟结百岁盟，忽成一朝别。",
            "朝云暮雨心去来，千里相思共明月。"
        ],
        "notes": "",
        "id": "79f2ec52ba10d5386b990007a3ba605f"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "王将军墓",
        "preface": "",
        "paragraphs": [
            "岭上松如旗，抉疏铁石姿。",
            "下有烈士魂，上有青菟丝。",
            "烈士节不改，青松色愈滋。",
            "欲识烈士心，请看青松枝。"
        ],
        "notes": "",
        "id": "b44ddb0d5f175a519c0cf043c013fb6b"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "鸣雁二章  其一",
        "preface": "",
        "paragraphs": [
            "鸣雁征征，白露既零。",
            "猗嗟清兮，怀彼春冰。"
        ],
        "notes": "",
        "id": "88f530687c9c87d547646e334290e72b"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "鸣雁二章  其二",
        "preface": "",
        "paragraphs": [
            "鸣雁嗥嗥，凉风飘飖。",
            "猗嗟娈兮，怀彼春宵。"
        ],
        "notes": "",
        "id": "72f41ec52f3e61ccc15866d784519b28"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "瑶琴怨",
        "preface": "",
        "paragraphs": [
            "凉蟾吹浪罗衫湿，贪看无眠久延立。",
            "欲将高调寄瑶琴，一声弦断霜风急。",
            "凤胶难煮令人伤，茫然背向西窗泣。",
            "寒机欲把相思织，织又不成心愈戚。",
            "掩泪含羞下阶看，仰见牛女隔河汉。",
            "天河虽隔牛女情，一年一度能相见。",
            "独此弦断无续期，梧桐叶上不胜悲。",
            "抱琴晓对菱花镜，重恨风从手上吹。"
        ],
        "notes": "",
        "id": "20995f05b0c68fce7359d427123bf55c"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "秋江辞",
        "preface": "",
        "paragraphs": [
            "烟迷浦口人迹稀，老松瘦竹横斜晖。",
            "舟人鲙切莼羹美，竹叶香清蟹正肥。",
            "醉眠篷底呼不醒，一任春风吹鬓影。",
            "起来霜月白满天，淅沥蒹葭凉夜静。"
        ],
        "notes": "",
        "id": "e13cea90368c31d102a7f64a379b8c2f"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "春晓谣",
        "preface": "",
        "paragraphs": [
            "到枕一声鶑，晓窗生虚白。",
            "烟柳影参差，蔷薇红半拆。",
            "乘风双蛱蝶，欲入珠帘隔。",
            "独向花下吟，翠筿剌罗襟。",
            "徘徊吟不就，婢子整瑶琴。",
            "抚弦不堪弹，调别无好音。",
            "一弦肠一断，断尽几回心。"
        ],
        "notes": "",
        "id": "d20bf72cab41904fb8d3410230f31442"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "牧童辞",
        "preface": "",
        "paragraphs": [
            "朝驱牛，出竹扉，平野春深草正肥。",
            "暮驱牛，下短陂，谷口烟斜山雨微。",
            "饱采黄精归不饭，倒骑黄犊笛横吹。"
        ],
        "notes": "",
        "id": "2b357d071083d536c2305e1377b1dc6d"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "幽居四景 山色",
        "preface": "",
        "paragraphs": [
            "远山翠不减，满庭摇空青。",
            "坐对太古色，终日有余情。"
        ],
        "notes": "",
        "id": "cfad69bbfd1c883812ddb5a42d708294"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "幽居四景 水光",
        "preface": "",
        "paragraphs": [
            "渺渺涵秋色，澄澄生晓烟。",
            "四山潦初歇，寒玉一溪完。"
        ],
        "notes": "",
        "id": "f0100e7fb6b5cb62f2658ff25be9bacb"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "幽居四景 窗月",
        "preface": "",
        "paragraphs": [
            "山月流素晖，小窗绝嚣响。",
            "四壁寂无声，合座生灵爽。"
        ],
        "notes": "",
        "id": "a8e940aa478495622df6b6fe109b9a26"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "幽居四景 蛩音",
        "preface": "",
        "paragraphs": [
            "落木旧山寺，霜清叶扫风。",
            "已无鸡犬声，虚殿鸣秋蛩。"
        ],
        "notes": "",
        "id": "d48483e71df5e9f49e523b1946afebc5"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "龙鳞石",
        "preface": "",
        "paragraphs": [
            "古石横青壁，苍蛟松下蟠。",
            "日斜山气湿，瘦甲动余寒。"
        ],
        "notes": "",
        "id": "740d6b0ca9f8bb48f57d4d43d6e0b5cf"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "梅花",
        "preface": "",
        "paragraphs": [
            "潇洒石池边，清标出自然。",
            "东风零乱后，蜕甲玉蜿蜒。"
        ],
        "notes": "",
        "id": "54c4185c813536326cbfd6f4002e20c9"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "题画小景",
        "preface": "",
        "paragraphs": [
            "山合云初尽，溪阴下夕阳。",
            "贪看无限好，柳底坐秋光。"
        ],
        "notes": "",
        "id": "1f1aac7e4219890578a01af480dfb3d8"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "竹亭纳凉",
        "preface": "",
        "paragraphs": [
            "独坐幽篁阴，停绣更鸣琴。",
            "叶齐林影密，惟有清风心。"
        ],
        "notes": "",
        "id": "17b382d7f044bf79be019a8d11e22498"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "西楼晚眺",
        "preface": "",
        "paragraphs": [
            "向晚登高楼，帘闲楼上头。",
            "白烟凝野水，望断使人愁。"
        ],
        "notes": "",
        "id": "bb53ec53a2f48b9bef3c21281e72100c"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "哭沈生",
        "preface": "",
        "paragraphs": [
            "中路怜长别，无因复见闻。",
            "愿将今日意，化作阳台云。"
        ],
        "notes": "",
        "id": "425c06d8a26f8f370cc5b857d3686179"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "夜鹭",
        "preface": "",
        "paragraphs": [
            "白鹭宿秋陂，夜寒如堕雪。",
            "久立不飞去，月明霜气冽。"
        ],
        "notes": "",
        "id": "0b1f1d10b2a3e20f9caccd04be776f6e"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "闲坐口谣",
        "preface": "",
        "paragraphs": [
            "独坐看花枝，无言双泪垂。",
            "痴婢不知意，问我心恨谁。"
        ],
        "notes": "",
        "id": "5e73eaaa0ba4d23dff01919a73902670"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "秋夜长",
        "preface": "",
        "paragraphs": [
            "秋风生夜凉，风凉秋夜长。",
            "贪看山月白，清露湿衣裳。"
        ],
        "notes": "",
        "id": "70a92e43cf34865552dbff8141f0d237"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "听琴",
        "preface": "",
        "paragraphs": [
            "竹外结枯桐，琅琅生松风。",
            "听来还自惜，坐对烛花红。"
        ],
        "notes": "",
        "id": "7ce8478e8774decc59bbe7d8ddea72d8"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "华清宫",
        "preface": "",
        "paragraphs": [
            "柳暗春风远，花飞香梦残。",
            "夜深明月度，寂寞玉雕阑。"
        ],
        "notes": "",
        "id": "2f755c8c6717db57f9e8cb47a037ef4c"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "长信宫",
        "preface": "",
        "paragraphs": [
            "珠箔疏流月，萤归定绣裳。",
            "宫西灯火合，歌吹起昭阳。"
        ],
        "notes": "",
        "id": "04f267b086d31d2fab31c3e7755909e0"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "春晓",
        "preface": "",
        "paragraphs": [
            "夜雨连阶碧草，东风满院飞花。",
            "湘竹帘凝晓色，石楠树散栖鸦。"
        ],
        "notes": "",
        "id": "3b0f4d4c3d33a81ebf3c0444965eee4c"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "春残",
        "preface": "",
        "paragraphs": [
            "帘外落花万点，枝头啼鸟一声。",
            "唤转枕边春梦，倚阑终日凝情。"
        ],
        "notes": "",
        "id": "8932ed204cc361d43b16622efa19d911"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "幽居漫赋",
        "preface": "",
        "paragraphs": [
            "细雨吹凉入户，闲花扶影移阶。",
            "愁人紫燕相语，古道清风去来。"
        ],
        "notes": "",
        "id": "9432075ed074ef5449bd6b5f0388352f"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏杨柳",
        "preface": "",
        "paragraphs": [
            "袅袅斜笼寒雨，年年萦乱愁肠。",
            "相对不堪憔悴，画眉羞鬬纤长。"
        ],
        "notes": "",
        "id": "1cb63656748f3413f78e926303376da7"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "闲谣",
        "preface": "",
        "paragraphs": [
            "兰径香薰幽佩，竹风凉度疏帘。",
            "情长锦瑟弦断，绣倦金缄倒拈。"
        ],
        "notes": "",
        "id": "f7d76fedd9664183f23dcb91300b2e60"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "春思",
        "preface": "",
        "paragraphs": [
            "玉勒雕鞍燕北春，闲愁空自惜芳尘。",
            "杨花入户还飞去，应笑虚帏翠被新。"
        ],
        "notes": "",
        "id": "10ecbfbc492475ffd2084f3a10449bd7"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "昼寝",
        "preface": "",
        "paragraphs": [
            "南窗无事倦春妍，绣罢沉香火底眠。",
            "清梦却同飞絮杳，悮随双蝶度秋千。"
        ],
        "notes": "",
        "id": "32116f7c12fa9e852c6544974df2b6b3"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "端午",
        "preface": "",
        "paragraphs": [
            "晓糁蒲玉泛琼浆，臂结红丝暗自伤。",
            "莫漫相逢宜楚节，独怜清梦隔潇湘。"
        ],
        "notes": "",
        "id": "6635c1f9597cbb891bc0094a2e782992"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "秋思",
        "preface": "",
        "paragraphs": [
            "秋入银床老井梧，能言鹦鹉日相呼。",
            "兰闺半月闲针线，学得崔徽一镜图。"
        ],
        "notes": "",
        "id": "34553a7c214605c5251a2a6f1a53b66b"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "春晓",
        "preface": "",
        "paragraphs": [
            "梦回隔竹漏声残，春起移灯看牡丹。",
            "无力东风暗吹烛，独披清露倚雕阑。"
        ],
        "notes": "",
        "id": "f7455aef8900c76766c7aade0289c85b"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 桃花扇",
        "preface": "",
        "paragraphs": [
            "浓花粧点一枝春，影拂潇湘月半轮。",
            "歌彻霓裳风力软，钗横鬓乱晓寒新。"
        ],
        "notes": "",
        "id": "e88c6a7c54e904b6b0110d602bad4f60"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 鲛绡帨",
        "preface": "",
        "paragraphs": [
            "半幅生绡雪色寒，鲛人相赠比琅玕。",
            "华清浴罢恩波媚，南浦伤时泪雨斑。"
        ],
        "notes": "",
        "id": "8a6a0d2fe264ed47c302c13ebad04078"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 鹊尾炉",
        "preface": "",
        "paragraphs": [
            "汉宫早送瑶池信，荀令堂前夜气浮。",
            "凭仗花间拜新月，重添新篆炷春愁。"
        ],
        "notes": "",
        "id": "0848d918b0d8d1a3ada9fb8b5cdb2e8e"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 扶玉椅",
        "preface": "",
        "paragraphs": [
            "绣罢南窗睡思催，花生银海玉山颓。",
            "东风斜倚娇无力，梦入湘江隔楚台。"
        ],
        "notes": "",
        "id": "fd7f646b487cb0b71a13834ccbb649d4"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 凌波袜",
        "preface": "",
        "paragraphs": [
            "天孙夜半剪云罗，翠幄春分巧思多。",
            "一束金莲微印月，香尘不动步凌波。"
        ],
        "notes": "",
        "id": "7da6c3521e2c97703899358a15f1848a"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 梅花枕",
        "preface": "",
        "paragraphs": [
            "玉肤冰骨独英英，绣向珊瑚照睡屏。",
            "疑有暗香生纸帐，罗浮梦断晓魂惊。"
        ],
        "notes": "",
        "id": "f67f97d82eeb38476f5fb1cdbd9fa032"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 紫香囊",
        "preface": "",
        "paragraphs": [
            "珍重天孙剪紫霞，沉香羞认旧繁华。",
            "纫兰独抱灵均操，不带春风儿女花。"
        ],
        "notes": "",
        "id": "3933341001458b69ba102497ab676b01"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 玉压衾",
        "preface": "",
        "paragraphs": [
            "匠出昆山一片珍，白虹气爽晚凉新。",
            "鸳鸯不作湘波梦，幽独还嫌锦绣裀。"
        ],
        "notes": "",
        "id": "d4d971b48a0db80df655a75d22f608d3"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 青鸾镜",
        "preface": "",
        "paragraphs": [
            "云奁初展晓光寒，幽思重重独舞鸾。",
            "自是伤秋怜瘦影，不惭彩笔写春山。"
        ],
        "notes": "",
        "id": "73d4ef70184d915ba4cd57cad73db84c"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 凤头钗",
        "preface": "",
        "paragraphs": [
            "金蹙钗头双凤凰，晓来巧拂鬓云光。",
            "自怜不带萧郎思，独对菱花学淡妆。"
        ],
        "notes": "",
        "id": "bf0ebc3b8982d24e628acbb606d18a4c"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "题画 伯牙",
        "preface": "",
        "paragraphs": [
            "山家茆屋隔寒林，独抱枯桐觅旧吟。",
            "门掩无人飞蛱蝶，白云垂地结晴阴。"
        ],
        "notes": "",
        "id": "4eac10ea857d7a0c19038a94e59f6e83"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "题画 蔡确",
        "preface": "",
        "paragraphs": [
            "楚水吴山作胜游，竹床石枕写离愁。",
            "晚烟何处吹渔笛，犹忆琵琶怨碧秋。"
        ],
        "notes": "",
        "id": "05f1af49fc0ed26d4cdd94594d8336ed"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "题画 苏子",
        "preface": "",
        "paragraphs": [
            "天白山高月满川，芦花风漾木兰船。",
            "倚舷一曲呜呜调，惊起潜蛟夜不眠。"
        ],
        "notes": "",
        "id": "f94c5288867006daba054d02ed8c68a3"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "题画 子猷",
        "preface": "",
        "paragraphs": [
            "日暮天寒白雪频，扁舟夜半未归人。",
            "想因不尽山阴兴，留向丹青入梦清。"
        ],
        "notes": "",
        "id": "cdba4410b87e13ea1dde7b3e9c2c49d2"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "题画 渔舟",
        "preface": "",
        "paragraphs": [
            "秋水秋空一样明，柳阴不系小舟轻。",
            "玉堂金马非吾梦，月色芦花同醉醒。"
        ],
        "notes": "",
        "id": "4250286784c8d4ce2631b9c0c9249e62"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "题画 海棠宿鸟",
        "preface": "",
        "paragraphs": [
            "幽禽底事倦春芳，相与栖迟宿野棠。",
            "风搅一枝香梦醒，四天烟景夜茫茫。"
        ],
        "notes": "",
        "id": "3dd9053b18978d181e866f57b1230486"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 谢东山",
        "preface": "",
        "paragraphs": [
            "风卷胡沙动地尘，蔷薇深洞蔼余春。",
            "棋终偶折登山屐，方信风流社稷臣。"
        ],
        "notes": "",
        "id": "60c9e2c6de9dcd99712b9f5fa0aa44a9"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 绿珠",
        "preface": "",
        "paragraphs": [
            "珠易佳人胜阿娇，香尘微步独怜腰。",
            "危楼花落繁华尽，总付春风舞柳条。"
        ],
        "notes": "",
        "id": "51dccedf0a7f20a93a22c1274d967ed2"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 蒨桃",
        "preface": "",
        "paragraphs": [
            "爱赏佳人白雪辞，云绫一束费春机。",
            "翻然席上呈诗句，羞杀歌喉与舞衣。"
        ],
        "notes": "",
        "id": "f8edb960a5fead9075697346230123d0"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 党奴",
        "preface": "",
        "paragraphs": [
            "江雪寒连酒思豪，歌传锦帐醉烹羔。",
            "争如取水陶承旨，茗椀清新兴味高。"
        ],
        "notes": "",
        "id": "31df205537d0016d97f976a30b5a6291"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 伏生",
        "preface": "",
        "paragraphs": [
            "楚炬秦坑六籍埃，芳心争忍不同灰。",
            "若非斯道终难坠，雪鬓应消异世才。"
        ],
        "notes": "",
        "id": "fc6c82fa4ff6747653a65b1bffc1c58a"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 马融",
        "preface": "",
        "paragraphs": [
            "堂下青衿日就文，帐中丝竹遏行云。",
            "岂应鲁壁遗经日，雅奏洋洋满耳闻。"
        ],
        "notes": "",
        "id": "b6b5bcbddf7787bdbe424f64941736e6"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 乐羊",
        "preface": "",
        "paragraphs": [
            "自剪冰丝譬远归，学成何异此成衣。",
            "妾身不是轻恩爱，祇恐苏郎戒下机。"
        ],
        "notes": "",
        "id": "af164939216a05e1ed7cf3c33348e23c"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 贾浪仙",
        "preface": "",
        "paragraphs": [
            "乘馿迢递走红尘，十二街中草色春。",
            "不是眼空京兆尹，敲推原已入诗神。"
        ],
        "notes": "",
        "id": "c39d284ec9f0c4912d6293631824f86e"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 陈图南",
        "preface": "",
        "paragraphs": [
            "避名高卧白云深，扶醉骑馿下碧岑。",
            "一笑披袍惊堕处，遯时知有济时心。"
        ],
        "notes": "",
        "id": "9f8ac8e66ec5c6e2b06de450222e06c6"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 孟浩然",
        "preface": "",
        "paragraphs": [
            "风剪银潢雪满天，蹇馿骑过灞桥边。",
            "诗愁万斛应难载，非为驰驱老不便。"
        ],
        "notes": "",
        "id": "1163923622b6818f2f38535bbc1c9bf1"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 林和靖",
        "preface": "",
        "paragraphs": [
            "饮尽春觞兴转赊，竹阴扶日印窗斜。",
            "骑馿踏遍吴山曲，处处东风出杏花。"
        ],
        "notes": "",
        "id": "aa06bc13a5d1ba981d37ee6df512ecc2"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "暮春偶成",
        "preface": "",
        "paragraphs": [
            "草香云暖雨初晴，对竹敲诗坐小亭。",
            "昼永人闲啼鸟静，花飞无语春冥冥。"
        ],
        "notes": "",
        "id": "d9d29e8fdf4ec71f814a5d6790e66724"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "闻笛",
        "preface": "",
        "paragraphs": [
            "小楼吹夜笛声飞，暗度梅花入翠帏。",
            "曲罢梦回肠欲断，起看秋月色凝衣。"
        ],
        "notes": "",
        "id": "3a0105cf666a1e9d04ec698dfd456999"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "无题二首  其一",
        "preface": "",
        "paragraphs": [
            "征雁初闻废织梭，支颐机杼恨偏多。",
            "溪头返影留斜日，湖上行舟荡芰荷。"
        ],
        "notes": "",
        "id": "c9d284a2f9815100271008d4e8fe61b3"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "无题二首  其二",
        "preface": "",
        "paragraphs": [
            "闷来弹鹊漫停梭，竹岛花潭思转多。",
            "秋老莫言春度尽，若邪犹自惜凉荷。"
        ],
        "notes": "",
        "id": "97798240b18ead86b32340700d2e3c00"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "暮春闻鶑",
        "preface": "",
        "paragraphs": [
            "膏雨初干风日晴，绿阴深处一声鶑。",
            "唤回午枕伤春梦，起向蔷薇花下行。"
        ],
        "notes": "",
        "id": "ff1e1518b6a1ed141ea855f687a96f16"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "暮春夜思",
        "preface": "",
        "paragraphs": [
            "夜凉春寂寞，淑气浸虚堂。",
            "花外钟初转，江南梦更长。",
            "野春鸣涧水，山月照罗裳。",
            "此景谁相问，飞萤入绣床。"
        ],
        "notes": "",
        "id": "58de605c9cdaac5aa9aca3649057233b"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "游春",
        "preface": "",
        "paragraphs": [
            "侍儿传野约，趣伴出邻姬。",
            "竹外花迎佩，溪边柳笑眉。",
            "春随流水远，日度锦云迟。",
            "拾翠人争问，含羞独有诗。"
        ],
        "notes": "",
        "id": "9bce935c0895a108b2f1fcda1dc3bae9"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "秋夜",
        "preface": "",
        "paragraphs": [
            "暮声杂鸣叶，灵籁生郊墟。",
            "白雾脆杨柳，秋水翻芙蕖。",
            "蟾蜍澹帘箔，机杼织寒虚。",
            "几度思苹藻，茫然愧鹿车。"
        ],
        "notes": "",
        "id": "8c660120931a08758f2087cf53c667f9"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "夏夜园亭纳凉",
        "preface": "",
        "paragraphs": [
            "南园有凉气，移席散余情。",
            "新月隠修竹，清风开小亭。",
            "水骨静香汗，霜纨扑乱萤。",
            "忽然微雨至，爽籁拂簷楹。"
        ],
        "notes": "",
        "id": "8cebaa85de5e654525442221b23a55c7"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "春睡",
        "preface": "",
        "paragraphs": [
            "绣倦南窗下，翛然睡思催。",
            "红日过墙去，清风入幕来。",
            "幽梦迷庄蝶，荒云隔楚台。",
            "觉来香缕在，虚室绝尘埃。"
        ],
        "notes": "",
        "id": "2c7a41a3dd94c4ef5b1ac3d712eaf4d4"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "新夏纳凉",
        "preface": "",
        "paragraphs": [
            "薰风初转夏，绿树老春鶑。",
            "暗溜穿花入，轻云隔竹生。",
            "倚凉欹画扇，拭泪听秦筝。",
            "素袜香尘暗，槐阴树底行。"
        ],
        "notes": "",
        "id": "4e559a4835688da1ec9875895198c1fb"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "清昼",
        "preface": "",
        "paragraphs": [
            "昼静春偏远，诗成兴转赊。",
            "看山凭画阁，问竹过邻家。",
            "摘翠闲惊鸟，烧烟晓煮茶。",
            "无端双蛱蝶，遶袖错寻花。"
        ],
        "notes": "",
        "id": "605311bfe534f6ad205987d318c1cf62"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "元日",
        "preface": "",
        "paragraphs": [
            "曈日破寒天，红光生紫烟。",
            "诗情归草梦，春色染桃牋。",
            "眉月添明镜，梅粧静翠钿。",
            "堂开诸弟集，相对笑迎年。"
        ],
        "notes": "",
        "id": "be303d2d73d34ebce5e8f9df8c361acb"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏竹 风",
        "preface": "",
        "paragraphs": [
            "满庭修竹动秋风，掠地无痕一径通。",
            "影弄绿窗金琐碎，声归宝瑟玉玲珑。",
            "流云不碍湘妃佩，隔水还疑蔡女桐。",
            "曲罢岂知鸾鹤在，翠霞飞去玉台空。"
        ],
        "notes": "",
        "id": "fed1f5dd5aab2e6ee7ba4097a420e262"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏竹 烟",
        "preface": "",
        "paragraphs": [
            "数枝潇洒碧溪寒，水气冥冥日欲昏。",
            "青玉案前双翡翠，紫丝帐里万琅玕。",
            "湘江旧事迷归梦，陆海春阴无羽翰。",
            "晚来独倚阑干望，暝色连天何处村。"
        ],
        "notes": "",
        "id": "795471d80441cdc1a4309f47305d845a"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏竹 雪",
        "preface": "",
        "paragraphs": [
            "冻雪霏霏堕九皋，竹枝垂地翠旋销。",
            "玉龙战退飞鳞甲，青凤翻成白羽毛。",
            "岁晚余寒知劲节，梦回佳兴讶清标。",
            "隔云谁弄柯亭笛，落尽梅花风韵高。"
        ],
        "notes": "",
        "id": "7664df804ab7ed06e4bfae20708b68b3"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏竹 月",
        "preface": "",
        "paragraphs": [
            "幽幽万籁竹千竿，凉夜宜从月里看。",
            "翠节参差邀玉兔，金波晃漾浴青鸾。",
            "半簷苍月催诗思，一径寒辉醒醉魂。",
            "吹彻霓裳清露下，嫦娥犹自对芳樽。"
        ],
        "notes": "",
        "id": "fb6fa3f510b97138a51f0dac4f2be9d3"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏案头四俊 马肝砚",
        "preface": "",
        "paragraphs": [
            "一贡西支路八千，端溪无石玉还坚。",
            "龙媒带雨滴秋月，霜兔和云染翠烟。",
            "凤咮山荒幽草合，雀台春老野花妍。",
            "丹砂不用医繁鬓，留尔芸窗勗草玄。"
        ],
        "notes": "",
        "id": "8c44f394e03904b89f0affbe89c013b1"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏案头四俊 凤尾笔",
        "preface": "",
        "paragraphs": [
            "近来觅得管城子，修竹枝头彩影高。",
            "气挟风云驱阵势，光摇文彩动旌旄。",
            "诗成览德三书俊，梦入生花五色豪。",
            "圣代祇今皆有象，晴窗处处凤凰毛。"
        ],
        "notes": "",
        "id": "b17c757aa6e7f89df3f137a8bbc57d55"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏案头四俊 锦花牋",
        "preface": "",
        "paragraphs": [
            "薛涛诗思饶春色，十样鸾笺五采夸。",
            "香染桃英清入观，影翻藤角眩生花。",
            "涓涓锦水涵秋叶，苒苒剡波漾晚霞。",
            "却笑回文苏氏子，工夫空自废韶华。"
        ],
        "notes": "",
        "id": "6c6fe27b55629cfa67ca200ea1515fe9"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏案头四俊 珠麝墨",
        "preface": "",
        "paragraphs": [
            "兰煤薰透漏星房，苍璧无痕晕漆光。",
            "万杵龙珠凝海水，十分麝泪泣玄霜。",
            "松烟入砚还矜色，江雨翻云别有香。",
            "风静月林秋气逼，满天诗思动清商。"
        ],
        "notes": "",
        "id": "f069012e5cf63e2bd690d51c34330172"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "灯夕迎紫姑神",
        "preface": "",
        "paragraphs": [
            "淑气回春雪渐融，星河天上一宵通。",
            "芙蕖万点交秋月，鼓角三更度晓风。",
            "烛影晕迷光绰约，帘环声彻珮玲珑。",
            "不妨鸟篆留仙迹，凤辇殷勤出紫宫。"
        ],
        "notes": "",
        "id": "9452b886941ab1729d8a8120bb24e72a"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "春夜",
        "preface": "",
        "paragraphs": [
            "松花香度漏初沈，人静庭空落暗金。",
            "一枕嫩风清晓露，半窗凉月弄轻阴。",
            "坐移十二阑干曲，兴入千层积翠深。",
            "弹罢云和重问夜，蔷薇影里复长吟。"
        ],
        "notes": "",
        "id": "0a23b44cf7ed309fee1e89345b0dc89f"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "晚楼凝思",
        "preface": "",
        "paragraphs": [
            "鸳鸯绣罢阁新愁，独抱云和散画楼。",
            "风竹入弦归别调，湘帘卷月笑银钩。",
            "行天雁向寒烟没，倚槛人将清泪流。",
            "自是病多松宝钏，不因宋玉故悲秋。"
        ],
        "notes": "",
        "id": "35f23e61f092b180baa1fac2936a4001"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "和谪弟三一三峡晓征寄回韵",
        "preface": "",
        "paragraphs": [
            "鸟道萦纡入剑门，谪居惟汝独怜恩。",
            "锁天烟黑疑无地，隔树人言知有村。",
            "听雨不生池草梦，看云应断故乡魂。",
            "平安日问南归雁，三峡清秋依晓猿。"
        ],
        "notes": "",
        "id": "b14cc3004650ce38be892735bf1200bf"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "春粧凝思",
        "preface": "",
        "paragraphs": [
            "春来常是见花羞，终日帘垂懒上钩。",
            "淑气薰人饶旧梦，柳条萦带绾新愁。",
            "情归野草泥寒雨，目断长江送去舟。",
            "笑比南金身自许，镜鸾独抱下粧楼。"
        ],
        "notes": "",
        "id": "83a193e07ce2876f23eb31fe86fc1f62"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "新燕忆女弟京娘",
        "preface": "",
        "paragraphs": [
            "三月江南绿正肥，阴阴深院燕初归。",
            "乱衔飞絮营新垒，闲逐花香避绣帏。",
            "却笑秋风红缕在，独怜旧事玉京非。",
            "兰闺终日流清泪，愧尔双飞拂落晖。"
        ],
        "notes": "",
        "id": "ad34bb9849a1783a232cf67943ada2dc"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "海棠月",
        "preface": "",
        "paragraphs": [
            "永夜无人玉漏迟，团团月上海棠枝。",
            "月留凉露芳尘暗，花弄清晖淑影移。",
            "粉黛三千春对镜，银波万顷晓凝脂。",
            "深闺为尔牵愁兴，坐问容光强赋诗。"
        ],
        "notes": "",
        "id": "82313aba0eec9a67cf55c88d9c8bc9cb"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "闺情 卜归",
        "preface": "",
        "paragraphs": [
            "南浦萧条音信稀，百劳东去燕西飞。",
            "玉钗敲断灯花冷，游网乘空蟢子非。",
            "沉水斋心燃宝鼎，金钱纤手卜灵龟。",
            "数期细认先天课，甲乙爻加归未归。"
        ],
        "notes": "",
        "id": "d493a84cbe06762838da74342fe2b572"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "闺情 倦绣",
        "preface": "",
        "paragraphs": [
            "绿窗春睡起常迟，绣罢鸳鸯听子规。",
            "斜倚睡屏闲怅望，慵临鸾镜独支颐。",
            "工余彩线日空永，愁伴珊瑚梦已违。",
            "细数目前花落尽，伤心都付不言时。"
        ],
        "notes": "",
        "id": "e6917fbccc61806179ed25890d8d3d54"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "闺情 沐髪",
        "preface": "",
        "paragraphs": [
            "腻滑青螺宝髻黏，金盘香水吸寒蟾。",
            "指尖巧弄琅玕影，楚髪轻披云母帘。",
            "掠雾暗疑星点点，拂波深见玉纤纤。",
            "起来乱绾慵双凤，熏彻沉檀强自添。"
        ],
        "notes": "",
        "id": "8b17cd3d591bb97ec7fbfbd9c9ae91e0"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "闺情 秋千",
        "preface": "",
        "paragraphs": [
            "瘦腰春病不成围，闲逐秋千荡画衣。",
            "香散天风兰佩堕，声摇环玉彩绳飞。",
            "飘飖似跨双鸾去，闲雅宜从月殿归。",
            "无力尚怜扶不起，翠蛾犹蹙怨斜晖。"
        ],
        "notes": "",
        "id": "fd02dbdca78a21171a72838b19c79470"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "石榴亭诸父夜酌",
        "preface": "",
        "paragraphs": [
            "永漏报高阁，榴亭出夜筵。",
            "紫檀熏宝鼎，银烛散青烟。",
            "灵籁生修竹，香风入夏弦。",
            "露浓罗袖重，歌遏酒杯传。",
            "诸妇酣春梦，双娥失翠钿。",
            "玉山推不倒，看月背花眠。"
        ],
        "notes": "",
        "id": "32abee37714be11a43358c5ee9f72c13"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏夏雨",
        "preface": "",
        "paragraphs": [
            "头上云俱黑，一片雨浪浪。",
            "惨澹隠高树，霏微迷绿杨。",
            "冷冷添涧水，点点落危樯。",
            "帘卷山流翠，郊虚草自香。",
            "静嫌声间竹，醉爱爽凝觞。",
            "殿阁罗闲扇，池亭送嫩凉。",
            "荷珠圆复碎，兰芷脆还芳。",
            "拂埃乱天际，度云喧草堂。",
            "乘空曳轻练，向晚洗炎光。",
            "幽径荒苔滑，短簷飞鸟忙。",
            "湛湛翻萍影，溶溶浸柳塘。",
            "无心留石洞，有梦恼襄王。",
            "暝色欺明月，高飙透薄裳。",
            "入更生阒寂，欹坐讶清商。",
            "润气清湘簟，徘徊怯绣床。"
        ],
        "notes": "",
        "id": "64e6935a1a4a8342d299009b4e25d773"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "游春",
        "preface": "",
        "paragraphs": [
            "护槛花浓梦欲欹，五更清露锁寒扉。",
            "明朝恐负寻芳约，拂晓平瞻霁影依。",
            "贴翠自怜羞舞镜，送春无奈听啼规。",
            "金莲破藓留芳迹，梨萼翻风作雪飞。",
            "沙上晴凫窥浅渚，松边黄蝶绕疏篱。",
            "催吟片雨云俱黑，狂絮欺人故点衣。",
            "心事肯随流水尽，新愁不与酒尊宜。",
            "青梅已结梢头实，驿使难传陇外枝。",
            "笑折野花轻插鬓，却嫌溪柳妬修眉。",
            "因过竹院参禅意，觅得云林旧日诗。",
            "听彻游郎歌古调，停看渔父下苔矶。",
            "紫山迢递行应好，苍磴萦回出每迟。",
            "罗袖翩翩香气满，绿阴冉冉鸟声微。",
            "等闲无限伤春思，芳草天涯肠断时。"
        ],
        "notes": "",
        "id": "0be3acd13bfcb839ae4eebaeaad99b50"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "梦游龙阙",
        "preface": "",
        "paragraphs": [
            "香魂夜静趋龙阙，天风吹袂凌波袜。",
            "鲛人愁织雪绡衣，飞琼笑问青华髪。",
            "肌澈冰霜玉树寒，步摇环珮玻璃滑。",
            "一声梦觉晓鶑啼，帘筛半枕梨花月。"
        ],
        "notes": "",
        "id": "5874443ea6d888ea38302a274961d644"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "池边待月",
        "preface": "",
        "paragraphs": [
            "待月月未升，看池池水清。",
            "冰夷吹海浪，薄雾约云英。",
            "惟见寒波动，嫦娥明镜行。"
        ],
        "notes": "",
        "id": "e8bf53a44b91da7bc7ed8394dd9b9912"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "秋思",
        "preface": "",
        "paragraphs": [
            "爽籁生灵迳，清秋澹碧空。",
            "乘凉赊月色，问夜出帘栊。",
            "独坐怜团扇，罗衣吹暗风。"
        ],
        "notes": "",
        "id": "b7978aff26558d842e349fc4df902115"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "哭沈生",
        "preface": "",
        "paragraphs": [
            "仙郎久未归，一归笑春风。",
            "中涂成永绝，翠袖染啼红。",
            "怅恨生死异，梦魂还再逢。",
            "宝镜照秋水，明此一寸衷。",
            "素情无所著，怨逐双飞鸿。"
        ],
        "notes": "",
        "id": "63f89b83d2d436bfa52e741b4290d73e"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "梅花村",
        "preface": "",
        "paragraphs": [
            "罗浮山下玉千株，十里长洲五里湖。",
            "嘉树留人舒啸地，飞花送客醉归途。",
            "影横乌帽月随步，香襟羔裘水在鬓。",
            "梦想湖山身不到，诗成凭寄老申屠。"
        ],
        "notes": "",
        "id": "1ac1489dcf4df81becd9506c78f53e02"
    }
]