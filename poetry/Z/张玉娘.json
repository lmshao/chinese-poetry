[
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "川上女",
        "preface": "",
        "paragraphs": [
            "川上女，行踽踽。",
            "翠鬓湿轻云，冰肌清溽暑。",
            "霞裾琼佩动春风，兰操苹心常似缕。",
            "却恨征途轻薄儿，笑隔山花问妾期。",
            "妾情清澈川中水，朝暮风波无改时。"
        ],
        "notes": "",
        "id": "98b02e02370495c3b2a74b702a02fdbe"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "古别离",
        "preface": "",
        "paragraphs": [
            "把酒上河梁，送君灞陵道。",
            "去去不复返，古道生秋草。",
            "迢递山河长，缥缈音书杳。",
            "愁结雨冥冥，情深天浩浩。",
            "人云松菊荒，不言桃李好。",
            "澹泊罗衣裳，容颜萎枯槁。",
            "不见镜中人，愁向镜中老。"
        ],
        "notes": "",
        "id": "d94d273591a99a778a79f4a7b9c3270d"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "结袜子",
        "preface": "",
        "paragraphs": [
            "闺中女儿兰蕙性，寒冰清澈秋霜莹。",
            "感君恩重不胜情，容光自抱悲明镜。"
        ],
        "notes": "",
        "id": "cac9975b95a699c2f721e1ec68452470"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "拜新月二章  其一",
        "preface": "",
        "paragraphs": [
            "拜新月，拜月愿月圆。",
            "新月有圆时，人别何时见。"
        ],
        "notes": "",
        "id": "0597a86ce8440f81430594ff1b72777c"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "拜新月二章  其二",
        "preface": "",
        "paragraphs": [
            "拜新月，新月下庭除。",
            "欲祝心间事，未语先惨凄。"
        ],
        "notes": "",
        "id": "4a2045337db90cce53ecf3f3e94bac17"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "白雪曲",
        "preface": "",
        "paragraphs": [
            "帘白明窗雪，风急寒威冽。",
            "欲起理冰弦，如凝指尖折。",
            "霜帏眠不稳，愁重肠千结。",
            "闲看腊梅梢，埋没清尘绝。"
        ],
        "notes": "",
        "id": "207793cbefa9617897da120bc43c478f"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "捣衣曲",
        "preface": "",
        "paragraphs": [
            "入夜砧声满四邻，一天霜月秋云轻。",
            "自怜岁岁衣裁就，欲寄无因到远人。"
        ],
        "notes": "",
        "id": "73262551ba1631bec3f93f530b2ea997"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "明月引",
        "preface": "",
        "paragraphs": [
            "明月度天飞，团团散清晖。",
            "中有后羿妻，窃药化蟾蜍。",
            "碧海心如梦，澹澹生寒虚。",
            "关山一夜愁多少，照影令人添惨凄。"
        ],
        "notes": "",
        "id": "36fa45fe3b80842840ac6504c44fc6b6"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "双燕离",
        "preface": "",
        "paragraphs": [
            "白杨花发春正美，黄鹄帘垂低。",
            "燕子双去复双来，将雏成旧垒。",
            "秋风忽夜起，相呼度江水。",
            "风高江浪危，拆散东西飞。",
            "红径紫陌芳情断，朱户琼窗旅梦违。",
            "憔悴卫佳人，年年愁独归。"
        ],
        "notes": "",
        "id": "657f003e41306745432db79f3a806edd"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "采莲曲",
        "preface": "",
        "paragraphs": [
            "女儿采莲拽画船，船拽水动波摇天。",
            "春风笑隔荷花面，面对荷花更可怜。"
        ],
        "notes": "",
        "id": "d58bb3f772968bf420dd0c47466a5bfe"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "班婕妤  其一",
        "preface": "",
        "paragraphs": [
            "一自怜捐弃，香迹玉阶疏。",
            "闻道西宫路，近亦绝鸾舆。"
        ],
        "notes": "",
        "id": "578a68e80a10569eed52c359769a5b2b"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "班婕妤  其二",
        "preface": "",
        "paragraphs": [
            "翠箔玉蟾窥，天街仙籁绝。",
            "抱恨坐夜长，银釭半明灭。"
        ],
        "notes": "",
        "id": "4592d6f5c2d2dc7e9c287f8bb00ce1f6"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "塞下曲",
        "preface": "",
        "paragraphs": [
            "寒入关榆霜满天，铁衣马上枕戈眠。",
            "愁生画角乡心破，月度深闺旧梦牵。",
            "愁绝惊闻边骑报，匈奴已牧陇西还。"
        ],
        "notes": "",
        "id": "e6b917e0826605b5a0003f1d97c69778"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "塞上曲",
        "preface": "",
        "paragraphs": [
            "为国劳戎事，迢迢出玉关。",
            "虎帐春风远，铠甲清霜寒。",
            "落雁行银箭，开弓响铁环。",
            "三更豪鼓角，频催乡梦残。",
            "勒兵严铁骑，破虏燕然山。",
            "宵传前路捷，游马斩楼兰。",
            "归书语孀妇，一宵私昵难。"
        ],
        "notes": "",
        "id": "ea280f244ef7cff198bc2ed4f4c86767"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "从军行",
        "preface": "",
        "paragraphs": [
            "二十遴骁勇，从军事北荒。",
            "流星飞玉弹，宝剑落秋霜。",
            "画角吹杨柳，金山险马当。",
            "长驱空朔漠，驰捷报明王。"
        ],
        "notes": "",
        "id": "e77f1da561ebaffbe1e6d644304c9248"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "幽州胡马客",
        "preface": "",
        "paragraphs": [
            "幽州胡马客，莲剑寒锋清。",
            "笑看华海静，怒振河山倾。",
            "金鞍试风雪，千里一宵征。",
            "韔底揪羽箭，弯弓新月明。",
            "仰天坠雕鹄，回首贯长鲸。",
            "慷慨激忠烈，许国一身轻。",
            "愿系匈奴颈，狼烟夜不惊。"
        ],
        "notes": "",
        "id": "ccfeb6a8978e0dbe8ec36c3be1ec2c00"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "山之高三章  其一",
        "preface": "",
        "paragraphs": [
            "山之高，月出小。",
            "月之小，何皎皎。",
            "我有所思在远道，一日不见兮我心悄悄。"
        ],
        "notes": "",
        "id": "b2f909edb1df524ab1d093564d05b120"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "山之高三章  其二",
        "preface": "",
        "paragraphs": [
            "采苦采苦，于山之南。",
            "忡忡忧心，其何以堪。"
        ],
        "notes": "",
        "id": "4d5ddf0eb465e6b7ea5fcd1a67a3d170"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "山之高三章  其三",
        "preface": "",
        "paragraphs": [
            "汝心金石坚，我操冰雪洁。",
            "拟结百岁盟，忽成一朝别。",
            "朝云暮雨心去来，千里相思共明月。"
        ],
        "notes": "",
        "id": "25210ea7dceaa081f2dcead5647f706f"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "王将军墓",
        "preface": "",
        "paragraphs": [
            "岭上松如旗，抉疏铁石姿。",
            "下有烈士魂，上有青菟丝。",
            "烈士节不改，青松色愈滋。",
            "欲识烈士心，请看青松枝。"
        ],
        "notes": "",
        "id": "0ddd9ef7edb57b6ab780a3aa75d180f6"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "鸣雁二章  其一",
        "preface": "",
        "paragraphs": [
            "鸣雁征征，白露既零。",
            "猗嗟清兮，怀彼春冰。"
        ],
        "notes": "",
        "id": "2ee97ed9eff9da464a606acb2afee5a1"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "鸣雁二章  其二",
        "preface": "",
        "paragraphs": [
            "鸣雁嗥嗥，凉风飘飖。",
            "猗嗟娈兮，怀彼春宵。"
        ],
        "notes": "",
        "id": "9475ee0f7508ba6e7988d9fd0453adbc"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "瑶琴怨",
        "preface": "",
        "paragraphs": [
            "凉蟾吹浪罗衫湿，贪看无眠久延立。",
            "欲将高调寄瑶琴，一声弦断霜风急。",
            "凤胶难煮令人伤，茫然背向西窗泣。",
            "寒机欲把相思织，织又不成心愈戚。",
            "掩泪含羞下阶看，仰见牛女隔河汉。",
            "天河虽隔牛女情，一年一度能相见。",
            "独此弦断无续期，梧桐叶上不胜悲。",
            "抱琴晓对菱花镜，重恨风从手上吹。"
        ],
        "notes": "",
        "id": "e9ad96048ae533370d1c6ceadbf429ec"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "秋江辞",
        "preface": "",
        "paragraphs": [
            "烟迷浦口人迹稀，老松瘦竹横斜晖。",
            "舟人鲙切莼羹美，竹叶香清蟹正肥。",
            "醉眠篷底呼不醒，一任春风吹鬓影。",
            "起来霜月白满天，淅沥蒹葭凉夜静。"
        ],
        "notes": "",
        "id": "e8944001729d5a2ccbb823364a21cb81"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "春晓谣",
        "preface": "",
        "paragraphs": [
            "到枕一声鶑，晓窗生虚白。",
            "烟柳影参差，蔷薇红半拆。",
            "乘风双蛱蝶，欲入珠帘隔。",
            "独向花下吟，翠筿剌罗襟。",
            "徘徊吟不就，婢子整瑶琴。",
            "抚弦不堪弹，调别无好音。",
            "一弦肠一断，断尽几回心。"
        ],
        "notes": "",
        "id": "9ab1e1f178ae866dbe08687df0ad7496"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "牧童辞",
        "preface": "",
        "paragraphs": [
            "朝驱牛，出竹扉，平野春深草正肥。",
            "暮驱牛，下短陂，谷口烟斜山雨微。",
            "饱采黄精归不饭，倒骑黄犊笛横吹。"
        ],
        "notes": "",
        "id": "d3cc9f1d45e6003670354abb9ec6bb3b"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "幽居四景 山色",
        "preface": "",
        "paragraphs": [
            "远山翠不减，满庭摇空青。",
            "坐对太古色，终日有余情。"
        ],
        "notes": "",
        "id": "659a1a90366cee6770cd4f2ccc5bb24b"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "幽居四景 水光",
        "preface": "",
        "paragraphs": [
            "渺渺涵秋色，澄澄生晓烟。",
            "四山潦初歇，寒玉一溪完。"
        ],
        "notes": "",
        "id": "25963bc0bc13c39c4eb19d59e36bf463"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "幽居四景 窗月",
        "preface": "",
        "paragraphs": [
            "山月流素晖，小窗绝嚣响。",
            "四壁寂无声，合座生灵爽。"
        ],
        "notes": "",
        "id": "e7e2be7bdd213cbd588e8c17fab3ec7a"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "幽居四景 蛩音",
        "preface": "",
        "paragraphs": [
            "落木旧山寺，霜清叶扫风。",
            "已无鸡犬声，虚殿鸣秋蛩。"
        ],
        "notes": "",
        "id": "0194f43ef84a77e9d597b8e34ad60c4f"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "龙鳞石",
        "preface": "",
        "paragraphs": [
            "古石横青壁，苍蛟松下蟠。",
            "日斜山气湿，瘦甲动余寒。"
        ],
        "notes": "",
        "id": "86db4a5c22180847814f57a4fa87d842"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "梅花",
        "preface": "",
        "paragraphs": [
            "潇洒石池边，清标出自然。",
            "东风零乱后，蜕甲玉蜿蜒。"
        ],
        "notes": "",
        "id": "d3ceebc3b795daa88b9840234fcf6c03"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "题画小景",
        "preface": "",
        "paragraphs": [
            "山合云初尽，溪阴下夕阳。",
            "贪看无限好，柳底坐秋光。"
        ],
        "notes": "",
        "id": "314960d3e475c3b5060da4104ae6f063"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "竹亭纳凉",
        "preface": "",
        "paragraphs": [
            "独坐幽篁阴，停绣更鸣琴。",
            "叶齐林影密，惟有清风心。"
        ],
        "notes": "",
        "id": "4182f235bbeaa24c8ce48ab17695d305"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "西楼晚眺",
        "preface": "",
        "paragraphs": [
            "向晚登高楼，帘闲楼上头。",
            "白烟凝野水，望断使人愁。"
        ],
        "notes": "",
        "id": "33a48b231b3c51a72665931128ee22dc"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "哭沈生",
        "preface": "",
        "paragraphs": [
            "中路怜长别，无因复见闻。",
            "愿将今日意，化作阳台云。"
        ],
        "notes": "",
        "id": "4d35f5f77f52d74448fd02be50ddcab8"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "夜鹭",
        "preface": "",
        "paragraphs": [
            "白鹭宿秋陂，夜寒如堕雪。",
            "久立不飞去，月明霜气冽。"
        ],
        "notes": "",
        "id": "319e705583be942063592ad7ae8a7f68"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "闲坐口谣",
        "preface": "",
        "paragraphs": [
            "独坐看花枝，无言双泪垂。",
            "痴婢不知意，问我心恨谁。"
        ],
        "notes": "",
        "id": "5187a9ba8fdae5d1089db9af989e47c8"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "秋夜长",
        "preface": "",
        "paragraphs": [
            "秋风生夜凉，风凉秋夜长。",
            "贪看山月白，清露湿衣裳。"
        ],
        "notes": "",
        "id": "06cc66e21388f40579b122aa2480f28b"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "听琴",
        "preface": "",
        "paragraphs": [
            "竹外结枯桐，琅琅生松风。",
            "听来还自惜，坐对烛花红。"
        ],
        "notes": "",
        "id": "2dfd8d242c1b1ea70ac8a889d48e0cc7"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "华清宫",
        "preface": "",
        "paragraphs": [
            "柳暗春风远，花飞香梦残。",
            "夜深明月度，寂寞玉雕阑。"
        ],
        "notes": "",
        "id": "b93bb3cc27a3ad0680b535e5c076c4e2"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "长信宫",
        "preface": "",
        "paragraphs": [
            "珠箔疏流月，萤归定绣裳。",
            "宫西灯火合，歌吹起昭阳。"
        ],
        "notes": "",
        "id": "bc9be51e8c23918e389b1712096c2b37"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "春晓",
        "preface": "",
        "paragraphs": [
            "夜雨连阶碧草，东风满院飞花。",
            "湘竹帘凝晓色，石楠树散栖鸦。"
        ],
        "notes": "",
        "id": "5a657ef83b2a61e0d586067f9d253257"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "春残",
        "preface": "",
        "paragraphs": [
            "帘外落花万点，枝头啼鸟一声。",
            "唤转枕边春梦，倚阑终日凝情。"
        ],
        "notes": "",
        "id": "06d2241d37f8442c74e957af3e21deec"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "幽居漫赋",
        "preface": "",
        "paragraphs": [
            "细雨吹凉入户，闲花扶影移阶。",
            "愁人紫燕相语，古道清风去来。"
        ],
        "notes": "",
        "id": "9460e2e34dc2b3bdd76a36ad60f19fea"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏杨柳",
        "preface": "",
        "paragraphs": [
            "袅袅斜笼寒雨，年年萦乱愁肠。",
            "相对不堪憔悴，画眉羞鬬纤长。"
        ],
        "notes": "",
        "id": "e468886441783ff2becf47de2d94616d"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "闲谣",
        "preface": "",
        "paragraphs": [
            "兰径香薰幽佩，竹风凉度疏帘。",
            "情长锦瑟弦断，绣倦金缄倒拈。"
        ],
        "notes": "",
        "id": "78c51356b389f7d313543f30b260c9fa"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "春思",
        "preface": "",
        "paragraphs": [
            "玉勒雕鞍燕北春，闲愁空自惜芳尘。",
            "杨花入户还飞去，应笑虚帏翠被新。"
        ],
        "notes": "",
        "id": "efaf3ee66c3d80d405c2eaeff5e97bb0"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "昼寝",
        "preface": "",
        "paragraphs": [
            "南窗无事倦春妍，绣罢沉香火底眠。",
            "清梦却同飞絮杳，悮随双蝶度秋千。"
        ],
        "notes": "",
        "id": "68700c37f3fc473fa4495c0f64867b1a"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "端午",
        "preface": "",
        "paragraphs": [
            "晓糁蒲玉泛琼浆，臂结红丝暗自伤。",
            "莫漫相逢宜楚节，独怜清梦隔潇湘。"
        ],
        "notes": "",
        "id": "672bcdc5f5fe09f4594bf55309d3d67a"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "秋思",
        "preface": "",
        "paragraphs": [
            "秋入银床老井梧，能言鹦鹉日相呼。",
            "兰闺半月闲针线，学得崔徽一镜图。"
        ],
        "notes": "",
        "id": "0df223df97238682fa9d38587da3bf2c"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "春晓",
        "preface": "",
        "paragraphs": [
            "梦回隔竹漏声残，春起移灯看牡丹。",
            "无力东风暗吹烛，独披清露倚雕阑。"
        ],
        "notes": "",
        "id": "0ee8951f9c5186ef9a455109153d6f86"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 桃花扇",
        "preface": "",
        "paragraphs": [
            "浓花粧点一枝春，影拂潇湘月半轮。",
            "歌彻霓裳风力软，钗横鬓乱晓寒新。"
        ],
        "notes": "",
        "id": "0b8cc057acb02889e64c2abc972300be"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 鲛绡帨",
        "preface": "",
        "paragraphs": [
            "半幅生绡雪色寒，鲛人相赠比琅玕。",
            "华清浴罢恩波媚，南浦伤时泪雨斑。"
        ],
        "notes": "",
        "id": "9683619cf73106f8d09c23e57be0c7e0"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 鹊尾炉",
        "preface": "",
        "paragraphs": [
            "汉宫早送瑶池信，荀令堂前夜气浮。",
            "凭仗花间拜新月，重添新篆炷春愁。"
        ],
        "notes": "",
        "id": "88f245d37c954c8e3048c1a3560ba2c2"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 扶玉椅",
        "preface": "",
        "paragraphs": [
            "绣罢南窗睡思催，花生银海玉山颓。",
            "东风斜倚娇无力，梦入湘江隔楚台。"
        ],
        "notes": "",
        "id": "290e68b03a2ee3a9f12f3a465c92b024"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 凌波袜",
        "preface": "",
        "paragraphs": [
            "天孙夜半剪云罗，翠幄春分巧思多。",
            "一束金莲微印月，香尘不动步凌波。"
        ],
        "notes": "",
        "id": "e5c811ccfedbbedb9bc2c73fabb1311d"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 梅花枕",
        "preface": "",
        "paragraphs": [
            "玉肤冰骨独英英，绣向珊瑚照睡屏。",
            "疑有暗香生纸帐，罗浮梦断晓魂惊。"
        ],
        "notes": "",
        "id": "7d05bd4246b084eabb4b992c8810ba28"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 紫香囊",
        "preface": "",
        "paragraphs": [
            "珍重天孙剪紫霞，沉香羞认旧繁华。",
            "纫兰独抱灵均操，不带春风儿女花。"
        ],
        "notes": "",
        "id": "2433bb588d09be42b8b004ed6cc786bb"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 玉压衾",
        "preface": "",
        "paragraphs": [
            "匠出昆山一片珍，白虹气爽晚凉新。",
            "鸳鸯不作湘波梦，幽独还嫌锦绣裀。"
        ],
        "notes": "",
        "id": "9c2ab7a3d99441a825d9dfa7466ad572"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 青鸾镜",
        "preface": "",
        "paragraphs": [
            "云奁初展晓光寒，幽思重重独舞鸾。",
            "自是伤秋怜瘦影，不惭彩笔写春山。"
        ],
        "notes": "",
        "id": "dd3c2b1e92dc6b05267d5123f369301b"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "香闺十咏 凤头钗",
        "preface": "",
        "paragraphs": [
            "金蹙钗头双凤凰，晓来巧拂鬓云光。",
            "自怜不带萧郎思，独对菱花学淡妆。"
        ],
        "notes": "",
        "id": "ba67a319cb357a4b45e24036ada9c1aa"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "题画 伯牙",
        "preface": "",
        "paragraphs": [
            "山家茆屋隔寒林，独抱枯桐觅旧吟。",
            "门掩无人飞蛱蝶，白云垂地结晴阴。"
        ],
        "notes": "",
        "id": "443da29ea20520b36dbfb7e5b4f8a8ea"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "题画 蔡确",
        "preface": "",
        "paragraphs": [
            "楚水吴山作胜游，竹床石枕写离愁。",
            "晚烟何处吹渔笛，犹忆琵琶怨碧秋。"
        ],
        "notes": "",
        "id": "587a5661062d1ac3b7da571a8a600723"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "题画 苏子",
        "preface": "",
        "paragraphs": [
            "天白山高月满川，芦花风漾木兰船。",
            "倚舷一曲呜呜调，惊起潜蛟夜不眠。"
        ],
        "notes": "",
        "id": "b0068074e75935a7add8e5860ea98fdd"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "题画 子猷",
        "preface": "",
        "paragraphs": [
            "日暮天寒白雪频，扁舟夜半未归人。",
            "想因不尽山阴兴，留向丹青入梦清。"
        ],
        "notes": "",
        "id": "173ef9200104c301baa202f10bb367de"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "题画 渔舟",
        "preface": "",
        "paragraphs": [
            "秋水秋空一样明，柳阴不系小舟轻。",
            "玉堂金马非吾梦，月色芦花同醉醒。"
        ],
        "notes": "",
        "id": "94465983645a80388447d255fe73d2c9"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "题画 海棠宿鸟",
        "preface": "",
        "paragraphs": [
            "幽禽底事倦春芳，相与栖迟宿野棠。",
            "风搅一枝香梦醒，四天烟景夜茫茫。"
        ],
        "notes": "",
        "id": "50f148b26190029e9ebc4341b1c417d2"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 谢东山",
        "preface": "",
        "paragraphs": [
            "风卷胡沙动地尘，蔷薇深洞蔼余春。",
            "棋终偶折登山屐，方信风流社稷臣。"
        ],
        "notes": "",
        "id": "e7f57c053f010c9c1e73d7fe7e84943f"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 绿珠",
        "preface": "",
        "paragraphs": [
            "珠易佳人胜阿娇，香尘微步独怜腰。",
            "危楼花落繁华尽，总付春风舞柳条。"
        ],
        "notes": "",
        "id": "00331b38d1d5a73e154ab65553228342"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 蒨桃",
        "preface": "",
        "paragraphs": [
            "爱赏佳人白雪辞，云绫一束费春机。",
            "翻然席上呈诗句，羞杀歌喉与舞衣。"
        ],
        "notes": "",
        "id": "9595f64802b4df6e27fab656ec6c0ce6"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 党奴",
        "preface": "",
        "paragraphs": [
            "江雪寒连酒思豪，歌传锦帐醉烹羔。",
            "争如取水陶承旨，茗椀清新兴味高。"
        ],
        "notes": "",
        "id": "e7f0923f6ded53bf80bd1529263ba1b0"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 伏生",
        "preface": "",
        "paragraphs": [
            "楚炬秦坑六籍埃，芳心争忍不同灰。",
            "若非斯道终难坠，雪鬓应消异世才。"
        ],
        "notes": "",
        "id": "f0025abda8f4aa7a1eadc43b9ef6cb35"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 马融",
        "preface": "",
        "paragraphs": [
            "堂下青衿日就文，帐中丝竹遏行云。",
            "岂应鲁壁遗经日，雅奏洋洋满耳闻。"
        ],
        "notes": "",
        "id": "9c72f726c000c68d34337f5221e40e70"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 乐羊",
        "preface": "",
        "paragraphs": [
            "自剪冰丝譬远归，学成何异此成衣。",
            "妾身不是轻恩爱，祇恐苏郎戒下机。"
        ],
        "notes": "",
        "id": "a070df816325975ea5f4a3971b988162"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 贾浪仙",
        "preface": "",
        "paragraphs": [
            "乘馿迢递走红尘，十二街中草色春。",
            "不是眼空京兆尹，敲推原已入诗神。"
        ],
        "notes": "",
        "id": "14af0dbc264772c6b1f52c904138f8dc"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 陈图南",
        "preface": "",
        "paragraphs": [
            "避名高卧白云深，扶醉骑馿下碧岑。",
            "一笑披袍惊堕处，遯时知有济时心。"
        ],
        "notes": "",
        "id": "5ff2abed939a35f09f2c1870551bd27c"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 孟浩然",
        "preface": "",
        "paragraphs": [
            "风剪银潢雪满天，蹇馿骑过灞桥边。",
            "诗愁万斛应难载，非为驰驱老不便。"
        ],
        "notes": "",
        "id": "2d0c10858405b4c7bdc694538e98f4dd"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏史 林和靖",
        "preface": "",
        "paragraphs": [
            "饮尽春觞兴转赊，竹阴扶日印窗斜。",
            "骑馿踏遍吴山曲，处处东风出杏花。"
        ],
        "notes": "",
        "id": "e93f4e485b0c5994518700f5ebd6e06d"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "暮春偶成",
        "preface": "",
        "paragraphs": [
            "草香云暖雨初晴，对竹敲诗坐小亭。",
            "昼永人闲啼鸟静，花飞无语春冥冥。"
        ],
        "notes": "",
        "id": "a0e4811912399e35acdb92280d4c3b94"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "闻笛",
        "preface": "",
        "paragraphs": [
            "小楼吹夜笛声飞，暗度梅花入翠帏。",
            "曲罢梦回肠欲断，起看秋月色凝衣。"
        ],
        "notes": "",
        "id": "193c584ad0a07d14f3a89440be448a37"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "无题二首  其一",
        "preface": "",
        "paragraphs": [
            "征雁初闻废织梭，支颐机杼恨偏多。",
            "溪头返影留斜日，湖上行舟荡芰荷。"
        ],
        "notes": "",
        "id": "4fb4c549342ec2af2b0c7c5c95bd53c7"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "无题二首  其二",
        "preface": "",
        "paragraphs": [
            "闷来弹鹊漫停梭，竹岛花潭思转多。",
            "秋老莫言春度尽，若邪犹自惜凉荷。"
        ],
        "notes": "",
        "id": "6951848107409f086f32ef8deed21285"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "暮春闻鶑",
        "preface": "",
        "paragraphs": [
            "膏雨初干风日晴，绿阴深处一声鶑。",
            "唤回午枕伤春梦，起向蔷薇花下行。"
        ],
        "notes": "",
        "id": "32bce8b9521719ecd184eaab4f61e44b"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "暮春夜思",
        "preface": "",
        "paragraphs": [
            "夜凉春寂寞，淑气浸虚堂。",
            "花外钟初转，江南梦更长。",
            "野春鸣涧水，山月照罗裳。",
            "此景谁相问，飞萤入绣床。"
        ],
        "notes": "",
        "id": "90390de2ac74aac1dfcfce564950c1ca"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "游春",
        "preface": "",
        "paragraphs": [
            "侍儿传野约，趣伴出邻姬。",
            "竹外花迎佩，溪边柳笑眉。",
            "春随流水远，日度锦云迟。",
            "拾翠人争问，含羞独有诗。"
        ],
        "notes": "",
        "id": "c53927ba80994d1f8ed80b37654a67d0"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "秋夜",
        "preface": "",
        "paragraphs": [
            "暮声杂鸣叶，灵籁生郊墟。",
            "白雾脆杨柳，秋水翻芙蕖。",
            "蟾蜍澹帘箔，机杼织寒虚。",
            "几度思苹藻，茫然愧鹿车。"
        ],
        "notes": "",
        "id": "3edcfa126a0792eeb9729390d6f71cd7"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "夏夜园亭纳凉",
        "preface": "",
        "paragraphs": [
            "南园有凉气，移席散余情。",
            "新月隠修竹，清风开小亭。",
            "水骨静香汗，霜纨扑乱萤。",
            "忽然微雨至，爽籁拂簷楹。"
        ],
        "notes": "",
        "id": "65cfb904ef92737b8a288158607dca80"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "春睡",
        "preface": "",
        "paragraphs": [
            "绣倦南窗下，翛然睡思催。",
            "红日过墙去，清风入幕来。",
            "幽梦迷庄蝶，荒云隔楚台。",
            "觉来香缕在，虚室绝尘埃。"
        ],
        "notes": "",
        "id": "41c5a2e8343fec4c94ec0df448c2aa4d"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "新夏纳凉",
        "preface": "",
        "paragraphs": [
            "薰风初转夏，绿树老春鶑。",
            "暗溜穿花入，轻云隔竹生。",
            "倚凉欹画扇，拭泪听秦筝。",
            "素袜香尘暗，槐阴树底行。"
        ],
        "notes": "",
        "id": "813073d416e7992a5b0c34db710a915c"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "清昼",
        "preface": "",
        "paragraphs": [
            "昼静春偏远，诗成兴转赊。",
            "看山凭画阁，问竹过邻家。",
            "摘翠闲惊鸟，烧烟晓煮茶。",
            "无端双蛱蝶，遶袖错寻花。"
        ],
        "notes": "",
        "id": "d6e8d475bde04a14eb317bca749bf35b"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "元日",
        "preface": "",
        "paragraphs": [
            "曈日破寒天，红光生紫烟。",
            "诗情归草梦，春色染桃牋。",
            "眉月添明镜，梅粧静翠钿。",
            "堂开诸弟集，相对笑迎年。"
        ],
        "notes": "",
        "id": "747b466672fdd95f1966172df56f72af"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏竹 风",
        "preface": "",
        "paragraphs": [
            "满庭修竹动秋风，掠地无痕一径通。",
            "影弄绿窗金琐碎，声归宝瑟玉玲珑。",
            "流云不碍湘妃佩，隔水还疑蔡女桐。",
            "曲罢岂知鸾鹤在，翠霞飞去玉台空。"
        ],
        "notes": "",
        "id": "fb9fd6e456ca1e0bebadb63c6f1e75f9"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏竹 烟",
        "preface": "",
        "paragraphs": [
            "数枝潇洒碧溪寒，水气冥冥日欲昏。",
            "青玉案前双翡翠，紫丝帐里万琅玕。",
            "湘江旧事迷归梦，陆海春阴无羽翰。",
            "晚来独倚阑干望，暝色连天何处村。"
        ],
        "notes": "",
        "id": "6e0e2f2890a316ed40823af16161f2a5"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏竹 雪",
        "preface": "",
        "paragraphs": [
            "冻雪霏霏堕九皋，竹枝垂地翠旋销。",
            "玉龙战退飞鳞甲，青凤翻成白羽毛。",
            "岁晚余寒知劲节，梦回佳兴讶清标。",
            "隔云谁弄柯亭笛，落尽梅花风韵高。"
        ],
        "notes": "",
        "id": "e51224927e4ebf7c953daf2e3c3b18d1"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏竹 月",
        "preface": "",
        "paragraphs": [
            "幽幽万籁竹千竿，凉夜宜从月里看。",
            "翠节参差邀玉兔，金波晃漾浴青鸾。",
            "半簷苍月催诗思，一径寒辉醒醉魂。",
            "吹彻霓裳清露下，嫦娥犹自对芳樽。"
        ],
        "notes": "",
        "id": "21af18f38eba8161bb155f6f1ae24d5a"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏案头四俊 马肝砚",
        "preface": "",
        "paragraphs": [
            "一贡西支路八千，端溪无石玉还坚。",
            "龙媒带雨滴秋月，霜兔和云染翠烟。",
            "凤咮山荒幽草合，雀台春老野花妍。",
            "丹砂不用医繁鬓，留尔芸窗勗草玄。"
        ],
        "notes": "",
        "id": "944e744c7fddaee3cf65f16edf6273b1"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏案头四俊 凤尾笔",
        "preface": "",
        "paragraphs": [
            "近来觅得管城子，修竹枝头彩影高。",
            "气挟风云驱阵势，光摇文彩动旌旄。",
            "诗成览德三书俊，梦入生花五色豪。",
            "圣代祇今皆有象，晴窗处处凤凰毛。"
        ],
        "notes": "",
        "id": "b1d1fd0f86de32d6c64f5323febc5ec1"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏案头四俊 锦花牋",
        "preface": "",
        "paragraphs": [
            "薛涛诗思饶春色，十样鸾笺五采夸。",
            "香染桃英清入观，影翻藤角眩生花。",
            "涓涓锦水涵秋叶，苒苒剡波漾晚霞。",
            "却笑回文苏氏子，工夫空自废韶华。"
        ],
        "notes": "",
        "id": "6e123e4e07a58d023aaafd356fe2f62b"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏案头四俊 珠麝墨",
        "preface": "",
        "paragraphs": [
            "兰煤薰透漏星房，苍璧无痕晕漆光。",
            "万杵龙珠凝海水，十分麝泪泣玄霜。",
            "松烟入砚还矜色，江雨翻云别有香。",
            "风静月林秋气逼，满天诗思动清商。"
        ],
        "notes": "",
        "id": "424140d01a1d74acafaf55afe2309711"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "灯夕迎紫姑神",
        "preface": "",
        "paragraphs": [
            "淑气回春雪渐融，星河天上一宵通。",
            "芙蕖万点交秋月，鼓角三更度晓风。",
            "烛影晕迷光绰约，帘环声彻珮玲珑。",
            "不妨鸟篆留仙迹，凤辇殷勤出紫宫。"
        ],
        "notes": "",
        "id": "efc69ae622397af970ba90d02094bf14"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "春夜",
        "preface": "",
        "paragraphs": [
            "松花香度漏初沈，人静庭空落暗金。",
            "一枕嫩风清晓露，半窗凉月弄轻阴。",
            "坐移十二阑干曲，兴入千层积翠深。",
            "弹罢云和重问夜，蔷薇影里复长吟。"
        ],
        "notes": "",
        "id": "82ce6d1b2df07962d6cadc0e9fcff383"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "晚楼凝思",
        "preface": "",
        "paragraphs": [
            "鸳鸯绣罢阁新愁，独抱云和散画楼。",
            "风竹入弦归别调，湘帘卷月笑银钩。",
            "行天雁向寒烟没，倚槛人将清泪流。",
            "自是病多松宝钏，不因宋玉故悲秋。"
        ],
        "notes": "",
        "id": "29f2e3d59f873c1701869331026d4270"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "和谪弟三一三峡晓征寄回韵",
        "preface": "",
        "paragraphs": [
            "鸟道萦纡入剑门，谪居惟汝独怜恩。",
            "锁天烟黑疑无地，隔树人言知有村。",
            "听雨不生池草梦，看云应断故乡魂。",
            "平安日问南归雁，三峡清秋依晓猿。"
        ],
        "notes": "",
        "id": "22de37255c29def8780105df49a90bd9"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "春粧凝思",
        "preface": "",
        "paragraphs": [
            "春来常是见花羞，终日帘垂懒上钩。",
            "淑气薰人饶旧梦，柳条萦带绾新愁。",
            "情归野草泥寒雨，目断长江送去舟。",
            "笑比南金身自许，镜鸾独抱下粧楼。"
        ],
        "notes": "",
        "id": "23ce891127b486d946dd2915eeb8e2dd"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "新燕忆女弟京娘",
        "preface": "",
        "paragraphs": [
            "三月江南绿正肥，阴阴深院燕初归。",
            "乱衔飞絮营新垒，闲逐花香避绣帏。",
            "却笑秋风红缕在，独怜旧事玉京非。",
            "兰闺终日流清泪，愧尔双飞拂落晖。"
        ],
        "notes": "",
        "id": "4491180d6fc060ffc5684c024d0dcba0"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "海棠月",
        "preface": "",
        "paragraphs": [
            "永夜无人玉漏迟，团团月上海棠枝。",
            "月留凉露芳尘暗，花弄清晖淑影移。",
            "粉黛三千春对镜，银波万顷晓凝脂。",
            "深闺为尔牵愁兴，坐问容光强赋诗。"
        ],
        "notes": "",
        "id": "99f845ffab9962f98d615ff018f62ced"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "闺情 卜归",
        "preface": "",
        "paragraphs": [
            "南浦萧条音信稀，百劳东去燕西飞。",
            "玉钗敲断灯花冷，游网乘空蟢子非。",
            "沉水斋心燃宝鼎，金钱纤手卜灵龟。",
            "数期细认先天课，甲乙爻加归未归。"
        ],
        "notes": "",
        "id": "2bcdd848f79f4ce4db2dc6d18977fc22"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "闺情 倦绣",
        "preface": "",
        "paragraphs": [
            "绿窗春睡起常迟，绣罢鸳鸯听子规。",
            "斜倚睡屏闲怅望，慵临鸾镜独支颐。",
            "工余彩线日空永，愁伴珊瑚梦已违。",
            "细数目前花落尽，伤心都付不言时。"
        ],
        "notes": "",
        "id": "d760d791a02a966fc4f529ac8b7f4bf5"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "闺情 沐髪",
        "preface": "",
        "paragraphs": [
            "腻滑青螺宝髻黏，金盘香水吸寒蟾。",
            "指尖巧弄琅玕影，楚髪轻披云母帘。",
            "掠雾暗疑星点点，拂波深见玉纤纤。",
            "起来乱绾慵双凤，熏彻沉檀强自添。"
        ],
        "notes": "",
        "id": "466e63c2a96213d3a6641bfddfb17761"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "闺情 秋千",
        "preface": "",
        "paragraphs": [
            "瘦腰春病不成围，闲逐秋千荡画衣。",
            "香散天风兰佩堕，声摇环玉彩绳飞。",
            "飘飖似跨双鸾去，闲雅宜从月殿归。",
            "无力尚怜扶不起，翠蛾犹蹙怨斜晖。"
        ],
        "notes": "",
        "id": "9aa5497fae9f45ba902ad8627ebae50b"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "石榴亭诸父夜酌",
        "preface": "",
        "paragraphs": [
            "永漏报高阁，榴亭出夜筵。",
            "紫檀熏宝鼎，银烛散青烟。",
            "灵籁生修竹，香风入夏弦。",
            "露浓罗袖重，歌遏酒杯传。",
            "诸妇酣春梦，双娥失翠钿。",
            "玉山推不倒，看月背花眠。"
        ],
        "notes": "",
        "id": "41352600ae58b2a86b6309b4ac2f0b01"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "咏夏雨",
        "preface": "",
        "paragraphs": [
            "头上云俱黑，一片雨浪浪。",
            "惨澹隠高树，霏微迷绿杨。",
            "冷冷添涧水，点点落危樯。",
            "帘卷山流翠，郊虚草自香。",
            "静嫌声间竹，醉爱爽凝觞。",
            "殿阁罗闲扇，池亭送嫩凉。",
            "荷珠圆复碎，兰芷脆还芳。",
            "拂埃乱天际，度云喧草堂。",
            "乘空曳轻练，向晚洗炎光。",
            "幽径荒苔滑，短簷飞鸟忙。",
            "湛湛翻萍影，溶溶浸柳塘。",
            "无心留石洞，有梦恼襄王。",
            "暝色欺明月，高飙透薄裳。",
            "入更生阒寂，欹坐讶清商。",
            "润气清湘簟，徘徊怯绣床。"
        ],
        "notes": "",
        "id": "15736e5b4b41b4d0b4e4624fe35b49b2"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "游春",
        "preface": "",
        "paragraphs": [
            "护槛花浓梦欲欹，五更清露锁寒扉。",
            "明朝恐负寻芳约，拂晓平瞻霁影依。",
            "贴翠自怜羞舞镜，送春无奈听啼规。",
            "金莲破藓留芳迹，梨萼翻风作雪飞。",
            "沙上晴凫窥浅渚，松边黄蝶绕疏篱。",
            "催吟片雨云俱黑，狂絮欺人故点衣。",
            "心事肯随流水尽，新愁不与酒尊宜。",
            "青梅已结梢头实，驿使难传陇外枝。",
            "笑折野花轻插鬓，却嫌溪柳妬修眉。",
            "因过竹院参禅意，觅得云林旧日诗。",
            "听彻游郎歌古调，停看渔父下苔矶。",
            "紫山迢递行应好，苍磴萦回出每迟。",
            "罗袖翩翩香气满，绿阴冉冉鸟声微。",
            "等闲无限伤春思，芳草天涯肠断时。"
        ],
        "notes": "",
        "id": "10b652244192fde9cb44b5ca47aed800"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "梦游龙阙",
        "preface": "",
        "paragraphs": [
            "香魂夜静趋龙阙，天风吹袂凌波袜。",
            "鲛人愁织雪绡衣，飞琼笑问青华髪。",
            "肌澈冰霜玉树寒，步摇环珮玻璃滑。",
            "一声梦觉晓鶑啼，帘筛半枕梨花月。"
        ],
        "notes": "",
        "id": "0575fa0deed88501f1756af3b0a532af"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "池边待月",
        "preface": "",
        "paragraphs": [
            "待月月未升，看池池水清。",
            "冰夷吹海浪，薄雾约云英。",
            "惟见寒波动，嫦娥明镜行。"
        ],
        "notes": "",
        "id": "ac796f2c38bbe85bd7f9024225269002"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "秋思",
        "preface": "",
        "paragraphs": [
            "爽籁生灵迳，清秋澹碧空。",
            "乘凉赊月色，问夜出帘栊。",
            "独坐怜团扇，罗衣吹暗风。"
        ],
        "notes": "",
        "id": "b6a8fccc020846ae147525b3cfc13e9e"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "哭沈生",
        "preface": "",
        "paragraphs": [
            "仙郎久未归，一归笑春风。",
            "中涂成永绝，翠袖染啼红。",
            "怅恨生死异，梦魂还再逢。",
            "宝镜照秋水，明此一寸衷。",
            "素情无所著，怨逐双飞鸿。"
        ],
        "notes": "",
        "id": "ad0b49336bbec114125137e3ccd21b7d"
    },
    {
        "author": "张玉娘",
        "dynasty": "宋",
        "type": "诗",
        "rhythmic": "",
        "title": "梅花村",
        "preface": "",
        "paragraphs": [
            "罗浮山下玉千株，十里长洲五里湖。",
            "嘉树留人舒啸地，飞花送客醉归途。",
            "影横乌帽月随步，香襟羔裘水在鬓。",
            "梦想湖山身不到，诗成凭寄老申屠。"
        ],
        "notes": "",
        "id": "e3c441a04e257cc46cac6dd4bca2b5f0"
    }
]