[
    {
        "author": "赵德孺",
        "dynasty": "宋",
        "type": "诗",
        "rhythmic": "",
        "title": "赋秀远堂",
        "preface": "",
        "paragraphs": [
            "翰林李谪仙，埋骨青山下。",
            "平生爱此山，老去终不舍。",
            "放逐鹓鹭行，追随鸡黍社。",
            "文采今尚存，英风满松槚。",
            "寥寥五百年，好尚世所寡。",
            "韩子荆州后，为求袭良冶。",
            "乃祖当时辈，异代同潇洒。",
            "结堂山之阳，真趣非少假。",
            "秀色来天外，远势包平野。",
            "烟岚浮翠黛，揽之不容把。",
            "徜徉盘谷游，屡请秣吾马。",
            "时无谪仙人，登临谁赋者。",
            "九原如可作，一奠招魂斝。"
        ],
        "notes": "",
        "id": "761472283ba8ab5c240817098f2b03c5"
    },
    {
        "author": "赵德孺",
        "dynasty": "宋",
        "type": "诗",
        "rhythmic": "",
        "title": "中隠庵",
        "preface": "",
        "paragraphs": [
            "在昔避世贤，隠居岂自喜。",
            "甘守西山饿，清洗颍阳耳。",
            "一旦事高尚，万古激贪鄙。",
            "孰谓乐山林，便可轻朝市。",
            "窃笑效颦人，不知捧心美。",
            "妄将凡庸姿，敢希明哲轨。",
            "盗此嘉遯名，纷若干时子。",
            "仕途指捷径，矫伪污青史。",
            "圣朝扬仄陋，采录无遐迩。",
            "不遗下体葑，况乃中乡芑。",
            "多士生此时，贫且贱焉耻。",
            "梦自傅岩来，猎从渭滨起。",
            "隠君闻此风，翻然乌可已。",
            "聊为知者道，庶达名庵旨。"
        ],
        "notes": "",
        "id": "f14c3aadfdbbb4e3fb55d59825c3e784"
    }
]