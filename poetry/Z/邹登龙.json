[
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "关山月",
        "preface": "",
        "paragraphs": [
            "行人十年归不得，夜上戍楼看明月。",
            "楼中星斗连太白，楼外关山鴈飞绝。",
            "鴈飞绝，归不得，镜里青蛾怨离别。",
            "前年出幽燕，明月何团圆。",
            "去年上祁连，明月复婵娟。",
            "月明照我长枕戈，胡儿未灭将柰何。",
            "凭谁寄书问常娥，征衲不来霜霰多。"
        ],
        "notes": "",
        "id": "a591880487522c655367f49b47c4e202"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "从军行",
        "preface": "",
        "paragraphs": [
            "年少良家子，投身事西北。",
            "金鸣鬭马嘶，萧萧短兵发。",
            "夜战祁连山，断甲溅腥血。",
            "番部带箭降，番酋连阵没。",
            "勒功纪燕然，椎鼓归汉阙。"
        ],
        "notes": "",
        "id": "8fdd2eadca0e2359bf5e88800dd96048"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "结客少年场",
        "preface": "",
        "paragraphs": [
            "并儿任气侠，年少肝胆雄。",
            "锦臂金弹丸，银鞍玉花骢。",
            "腰插三尺剑，手开二石弓。",
            "轻生重大义，一战朔庭空。",
            "斩取戎王头，捷奏甘泉宫。"
        ],
        "notes": "",
        "id": "24d1162d08c0885bbd80341026c4f9ff"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "秋夜长曲",
        "preface": "",
        "paragraphs": [
            "碧帘挂雨秋容老，寂寞江城暝烟草。",
            "流苏帐冷屏山低，蜜炬香销睡常早。",
            "梦惊离绪牵愁入，翠被寒侵泪花湿。",
            "思美人兮天一方，乌啼月落西风急。"
        ],
        "notes": "",
        "id": "20bd8e2b74774976cfb6b021f018faf7"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "青楼曲",
        "preface": "",
        "paragraphs": [
            "青楼女儿十五六，翠掠云鬟妙装束。",
            "千金学舞拜部头，新来教得凉州曲。",
            "锦鞯少年被花恼，醉把金钗换香草。",
            "西风楼前秋鴈飞，舞衣狼籍花颠倒。"
        ],
        "notes": "",
        "id": "db7cd41dd9bf4d59ff6959bf6bd6aa9c"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "采莲曲",
        "preface": "",
        "paragraphs": [
            "平湖淼淼莲风清，花开映日红妆明。",
            "一双㶉𫛶忽飞去，为惊花底兰桡鸣。",
            "兰桡荡漾谁家女，云妥髻鬟黛眉妩。",
            "采采荷花满袖香，花深忘却来时路。"
        ],
        "notes": "",
        "id": "750c2011b345e34b0536467cbfe0a8d5"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "江南春",
        "preface": "",
        "paragraphs": [
            "玲珑楼阁江城晚，杨柳丝丝凝碧烟。",
            "飞燕不归春满地，百花香里听啼鹃。"
        ],
        "notes": "",
        "id": "2b3fd7be8925bd3a003094f2f26e2ffa"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "长门怨",
        "preface": "",
        "paragraphs": [
            "怨杀宫门不忍开，无情孤月暗苍苔。",
            "而今痛惜珊瑚枕，曾是君王赐御来。"
        ],
        "notes": "",
        "id": "ef410ea7d87f89e0690bfa357ac37ece"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "巫山高",
        "preface": "",
        "paragraphs": [
            "巫山巃嵸巫峡曲，一十二峰浅凝绿。",
            "老猿化石悬巅崖，矗矗陵云扫坛竹。",
            "九灵少女列仙从，佩玉鸣銮乘彩凤。",
            "飞魂走魄归瑶宫，紫箫吹断荆王梦。"
        ],
        "notes": "",
        "id": "9bceb878f8e26ab9583bf23a308967ec"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "雪霁梅月曲",
        "preface": "",
        "paragraphs": [
            "羌玄圃兮玉英，蹇冰轮兮太清。",
            "猗缟袂兮谁子，粲一笑兮倾城。",
            "倚横吹兮寄哀思，擥幽香兮补骚情。"
        ],
        "notes": "",
        "id": "e82c446f6fcc7fa15086e5e0e87b4fe1"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "游仙",
        "preface": "",
        "paragraphs": [
            "人命如朝露，寿非金石坚。",
            "安得傅六翮，飘飘凌紫烟。",
            "夕梦一道士，羽衣何翩跹。",
            "邀我与之去，同上扶桑巅。",
            "道遇青童君，授以东华篇。",
            "读之三百遍，忽若骨已仙。",
            "道士复谓我，玄诀未可传。",
            "赐我以琼浆，饮之享遐年。",
            "明发寂无覩，孤鹤翔九天。"
        ],
        "notes": "",
        "id": "90dc12d83d391c43f3cc1757a4c32f2a"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "咏怀",
        "preface": "",
        "paragraphs": [
            "洪河相绵缠，嘉宅良可卜。",
            "苍松荫长蹊，丛梅馥四屋。",
            "过庭白水流，飞鸣漱寒玉。",
            "游目俯灵景，抱杖委繁俗。",
            "长吟畅幽怀，理琴展清曲。",
            "岂不企凌厉，而乃伤局促。",
            "吉士抗遐踪，幽幽聚灵族。"
        ],
        "notes": "",
        "id": "4b17bd7506f8cb388b4a7b732b888bff"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "步出城东门",
        "preface": "",
        "paragraphs": [
            "步出城东门，与子各执手。",
            "遥望冢累累，悲风发陇首。",
            "长松自青青，枯根带骨朽。",
            "人生如朝露，嘉命那可久。",
            "世无王子乔，何诀以固寿。",
            "感慨徒悲伤，欢言且饮酒。"
        ],
        "notes": "",
        "id": "5cba90ebdb753d411deebcb02e14a4a9"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "山上有白云",
        "preface": "",
        "paragraphs": [
            "山上有白云，浮阴翳阳光。",
            "亭亭飒缤纷，出岫高飞翔。",
            "飞翔长在望，远匪千里隔。",
            "莫以秋风来，吹散无踪迹。"
        ],
        "notes": "",
        "id": "606785780e224e7944cc657286de3bd7"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "秋夜怀菊山沈庄可",
        "preface": "",
        "paragraphs": [
            "凉风动金旻，奄忽寒节至。",
            "百卉俱萎垂，梧桐亦飘坠。",
            "明月入我牖，展转不能寐。",
            "顾影重伤心，思君长下泪。"
        ],
        "notes": "",
        "id": "ea5d910a98930078dd449de90bc5e16b"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "岁晚怀愚斋赵叔愚壶山宋谦父",
        "preface": "",
        "paragraphs": [
            "忽忽岁将暮，烈烈北风凉。",
            "霏霏雨素雪，皎皎南枝芳。",
            "懆懆念良友，茕茕在他乡。",
            "盈盈一水隔，迢迢道路长。",
            "悠悠无信音，戚戚重感伤。",
            "翩翩化双鹤，去去与同翔。"
        ],
        "notes": "",
        "id": "924fc9dfc77278c1d0397e533fa676cb"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "月洲李贾友山捧檄来淦访我梅下示教禁体物语咏梅佳句今岁梅开月洲仙去追和元韵感此良友",
        "preface": "",
        "paragraphs": [
            "庭前有奇树，幽艳发寒柯。",
            "寂寂众芳歇，绵绵生意多。",
            "孤根依岭表，高节委岩阿。",
            "清友今何在，悠悠空逝波。"
        ],
        "notes": "",
        "id": "f608384f467b9575baaf1cfc15e17b5f"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "和竹里苏材叔见梅怀友韵",
        "preface": "",
        "paragraphs": [
            "徘徊江路侧，何以慰相思。",
            "阳彩来寒树，贞姿倚暮篱。",
            "飘零怀远道，辽索负芳时。",
            "伫立幽吟苦，余怀将诉谁。"
        ],
        "notes": "",
        "id": "f31512bab0fd50f5c59cf7c12b9a0755"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "西郊梅开怀吟轩周献父",
        "preface": "",
        "paragraphs": [
            "仲冬寒气盛，玄云停故阴。",
            "嘉树厉清节，孤芳洁素心。",
            "幽幽荧岁落，皎皎隔尘侵。",
            "折寄无来使，山川迥且深。"
        ],
        "notes": "",
        "id": "2f20fdae6a3a4beb6356719d87da0882"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "滕阁怀古",
        "preface": "",
        "paragraphs": [
            "凭高独展眺，风叶乱鸣秋。",
            "銮舞自空阁，渔歌尚晚舟。",
            "卷帘山历历，倚槛水悠悠。",
            "月出江城暮，凄凉万古愁。"
        ],
        "notes": "",
        "id": "bdf6e6b63a1fc9e2db43641a1b3a09e6"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "寄云林杨少云自衡之桂",
        "preface": "",
        "paragraphs": [
            "问讯杨夫子，经年客异乡。",
            "南浮湘水远，西望楚天长。",
            "五岭梅花发，孤城草色荒。",
            "白云遥满目，曷久住炎方。"
        ],
        "notes": "",
        "id": "c5f70517e131fea2d23703c3537e0e32"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "寄呈后村刘编修",
        "preface": "",
        "paragraphs": [
            "众作纷纷等噪蝉，先生中律更钩玄。",
            "如开元可二三子，自晚唐来数百年。",
            "人竞宝藏南岳藁，商留金易后村编。",
            "傥令舐鼎随鸡犬，凡骨从今或可仙。"
        ],
        "notes": "",
        "id": "c371cbf9979d88b0e3f2baecd641c636"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "戴式之来访惠石屏小集",
        "preface": "",
        "paragraphs": [
            "诗翁香价满江湖，肯访西郊隠者居。",
            "瘦似杜陵常戴笠，狂如贾岛少骑馿。",
            "但存一路征行藁，安用诸公介绍书。",
            "篇易百金宁不售，全编遗我定交初。"
        ],
        "notes": "",
        "id": "c14f4a9ed70d844c893e888f052b76df"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "江居",
        "preface": "",
        "paragraphs": [
            "独作幽居计，江边屋数间。",
            "水流天自在，心远地宽闲。",
            "鉏月栽梅树，移云叠石山。",
            "白鸥盟欲结，倚杖看潺湲。"
        ],
        "notes": "",
        "id": "fa2a1d080f80ba3e618ec4653fbac3e1"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "溪村",
        "preface": "",
        "paragraphs": [
            "兀兀小桥西，人家住绕溪。",
            "云山当户入，竹树出簷齐。",
            "风急花初尽，春深鶑乱啼。",
            "稻畦新雨足，穉子亦鉏犁。"
        ],
        "notes": "",
        "id": "3dbd4fb15cd4e629c08ec3b1410f19b2"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "题杜少陵草堂图",
        "preface": "",
        "paragraphs": [
            "背郭好林塘，诛茅作草堂。",
            "因吟白鸦谷，为卜碧鸡坊。",
            "笼竹和烟浄，江梅带雪香。",
            "四松经丧乱，阅世几风霜。"
        ],
        "notes": "",
        "id": "5a9099073e52c13843e2cfc6cb7734b8"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "游玉笥山",
        "preface": "",
        "paragraphs": [
            "玉笥凌空后，玄都诏吏仙。",
            "荒坛深覆草，峭壁响流泉。",
            "石洞随龙蛰，金丹许鹤传。",
            "夜深捣药鸟，啼破翠微烟。"
        ],
        "notes": "",
        "id": "c284eb2e3f48d2dea7f0afc1abd2dfa4"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "入投龙洞",
        "preface": "",
        "paragraphs": [
            "行入投龙洞，青青见竹竿。",
            "暮云生道树，夜月满仙坛。",
            "枯藓沿崖古，长松绕涧寒。",
            "三生清浄福，独此愧黄冠。"
        ],
        "notes": "",
        "id": "83759adf74b27b2bdd8f420939036644"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "上慧力寺",
        "preface": "",
        "paragraphs": [
            "今代空王宅，前朝处士家。",
            "牛车回象藏，鹿苑发龙华。",
            "松密风生树，江空月在沙。",
            "阇黎饭钟后，邀我试新茶。"
        ],
        "notes": "",
        "id": "a1754a19089d4024ce170505c3cf6392"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "寄苍山曾子实",
        "preface": "",
        "paragraphs": [
            "东湖从此别，嘉会邈无期。",
            "望远音书阻，思君岁月驰。",
            "春云山隔断，秋雨鴈归迟。",
            "欲见崆峒使，梅花寄一枝。"
        ],
        "notes": "",
        "id": "f79e36f46a7dd7c4989845d1d4e130ea"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "幽事",
        "preface": "",
        "paragraphs": [
            "闲携小斧删梅树，自缚枯藤补菊篱。",
            "烧柏子香读周易，滴荷花露写唐诗。"
        ],
        "notes": "",
        "id": "81737ab09bdb3d8c34b719e02ed4423a"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "游仰山寺",
        "preface": "",
        "paragraphs": [
            "施地开金刹，神因结佛缘。",
            "怪松盘獭径，古木护龙渊。",
            "云裹春山乱，禽啼夜月圆。",
            "路遥归不得，好借上方眠。"
        ],
        "notes": "",
        "id": "d2f53cbe4c296f02c9435d52e259806d"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "宫词",
        "preface": "",
        "paragraphs": [
            "内人倚遍玉楼东，晓色开云腊雪融。",
            "羯鼓一声花尽拆，三郎自唤作天公。"
        ],
        "notes": "",
        "id": "2ed7cf3ad62e6bdb2a2b53089f009747"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "梅花",
        "preface": "",
        "paragraphs": [
            "约臂金寒拓绮疏，搔头玉重压香酥。",
            "含章簷下新妆额，试启菱花得似无。"
        ],
        "notes": "",
        "id": "7ba1c8d45c4946b0e176e847a892eeb2"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "送表兄赵奏院赴南外知宗",
        "preface": "",
        "paragraphs": [
            "御屏往往题名字，朝路彬彬蔼荐书。",
            "天许留中监邸奏，日求补外得堂除。",
            "暂烦龙种司瑶籍，行立鸳班侍玉舆。",
            "丙枕或思前夜席，庚邮宁肯后锋车。"
        ],
        "notes": "",
        "id": "8c08fdc3e6c830833b9c0e9cf2e49941"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "王氏山居",
        "preface": "",
        "paragraphs": [
            "闻道山居好，林深远俗情。",
            "茶烟熏壁暗，萝月射窗明。",
            "学稼修禾谱，栽花识药名。",
            "无人觉幽隠，为有读书声。"
        ],
        "notes": "",
        "id": "190e23379f73f1e3bb45591fd0f18c3a"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "送云巢曾校勘赴召",
        "preface": "",
        "paragraphs": [
            "高卧云巢久，云生处士衣。",
            "忽闻颁诏札，催入侍经帏。",
            "朝野名虽盛，山林志莫违。",
            "好归清涧隠，富贵有危机。"
        ],
        "notes": "",
        "id": "48ffb157b1fa099fb058e5e59e62d6f7"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "水亭",
        "preface": "",
        "paragraphs": [
            "阑槛玲珑直又横，半临池水着新亭。",
            "拟招鹭宿栽添苇，怕碍鱼行掠去萍。",
            "五月藕花千样锦，四时山色一般青。",
            "有闲来此寻幽赏，莫看人间淡墨屏。"
        ],
        "notes": "",
        "id": "ab07216ccb0a0fbcd9485e915b00c144"
    },
    {
        "author": "邹登龙",
        "dynasty": "宋",
        "type": "诗",
        "rhythmic": "",
        "title": "赵承远云扃",
        "preface": "",
        "paragraphs": [
            "闻道幽居好，栖云结数椽。",
            "庭深关竹雨，衣润染茶烟。",
            "岚气生朝壁，湍声入夜弦。",
            "半生飞动意，未得痼林泉。"
        ],
        "notes": "",
        "id": "fc97b2956451ceca9b7f9542b2264c3c"
    }
]