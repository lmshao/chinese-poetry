[
    {
        "author": "郑域",
        "dynasty": "宋",
        "type": "诗",
        "rhythmic": "",
        "title": "玉蕊花",
        "preface": "",
        "paragraphs": [
            "维扬后土庙琼花，安业唐昌宫玉蕊。",
            "判然二物本不同，唤作一般良未是。",
            "琼花雪白轻压枝，大率形模八仙耳。",
            "山谿野路多见之，樵夫摧残如狝薙。",
            "比之玉蕊似实非，金粟冰丝那有此。",
            "花须中有碧胆瓶，别出珑璁高半指。",
            "清馨静夜冲九天，招隠瑶台女仙子。",
            "乘风跃马汗漫游，偷折繁香分月姊。",
            "紫茎柘叶荼䕷条，少到寻常人眼底。",
            "翰林内苑集贤阁，雨露承天近尺咫。",
            "后生不识天上花，又把山矾轻比拟。",
            "叶酸而涩供染黄，不著霜缣偏入纸。",
            "江乡老少知此名，郑榐玚音无正字。",
            "方言土谚随舌讹，乌马成焉固应尔。"
        ],
        "notes": "",
        "id": "1eb39d4b6d712fd43e042bf42a9642f9"
    },
    {
        "author": "郑域",
        "dynasty": "宋",
        "type": "诗",
        "rhythmic": "",
        "title": "山丹花",
        "preface": "",
        "paragraphs": [
            "团栾蜂蕊簇枝间，铅鼎成丹七返还。",
            "乞与幽人伴幽壑，不妨相对两朱颜。"
        ],
        "notes": "",
        "id": "d3bdec486096a057933148d3c0638031"
    },
    {
        "author": "郑域",
        "dynasty": "宋",
        "type": "诗",
        "rhythmic": "",
        "title": "茉莉花  其一",
        "preface": "",
        "paragraphs": [
            "风韵传天竺，随经入汉京。",
            "香飘山麝馥，露染雪衣轻。"
        ],
        "notes": "",
        "id": "8fa5213aed9258f06dfac764449b51e5"
    },
    {
        "author": "郑域",
        "dynasty": "宋",
        "type": "诗",
        "rhythmic": "",
        "title": "茉莉花  其二",
        "preface": "",
        "paragraphs": [
            "玉瑳莲子作尖丸，龙脑熏香簇满冠。",
            "好是莹无红一点，苦教红却不堪看。"
        ],
        "notes": "",
        "id": "b1172e49315cc6d2362c4b30726f75a6"
    },
    {
        "author": "郑域",
        "dynasty": "宋",
        "type": "诗",
        "rhythmic": "",
        "title": "素馨花",
        "preface": "",
        "paragraphs": [
            "妙香真色得之天，羞御铅华学女妍。",
            "只向温柔乡里活，怕寒不许上林传。"
        ],
        "notes": "",
        "id": "fd85ac71f451b1ab601476568bfbeea6"
    },
    {
        "author": "郑域",
        "dynasty": "宋",
        "type": "诗",
        "rhythmic": "",
        "title": "阇提花",
        "preface": "",
        "paragraphs": [
            "此花移种自招提，借佛为名识者希。",
            "优钵曼陀果何似，并参香争问因依。"
        ],
        "notes": "",
        "id": "efb87858f4648bce8ded84e142063687"
    },
    {
        "author": "郑域",
        "dynasty": "宋",
        "type": "诗",
        "rhythmic": "",
        "title": "槟榔",
        "preface": "",
        "paragraphs": [
            "海角人烟百万家，蛮风未变事堪嗟。",
            "果堆羊豕乌青榄，菜饤丁香紫白茄。",
            "杨枣实酸薄蒳子，山荼无叶木棉花。",
            "一般气味真难学，日啖槟榔当啜茶。"
        ],
        "notes": "",
        "id": "40bb5741792f0bcb8512880fdc294ed9"
    },
    {
        "author": "郑域",
        "dynasty": "宋",
        "type": "诗",
        "rhythmic": "",
        "title": "题灵惠",
        "preface": "",
        "paragraphs": [
            "高山如逸民，不肯近人迹。",
            "孤峭尺五天，空洞容数百。",
            "不招龙自来，其下为窟宅。",
            "天下待霖雨，胡为躭睡癖。",
            "我今唤飞廉，驾汝上空碧。",
            "吾鞭不妄施，慎勿惮劳瘠。"
        ],
        "notes": "",
        "id": "cc54008659e0dd2cdd74b94736aa5725"
    },
    {
        "author": "郑域",
        "dynasty": "宋",
        "type": "诗",
        "rhythmic": "",
        "title": "游黄杨岩",
        "preface": "",
        "paragraphs": [
            "暮秋访幽隠，谢屐凌崩空。",
            "行到山顶间，还与平地同。",
            "举手抉层云，下视无高峰。",
            "疏藤挂赤虬，粘苔糁青茸。",
            "面首三神山，缥缈沧海东。",
            "指点笑语高，吹声半天中。",
            "安得大鹏背，载我游无穷。"
        ],
        "notes": "",
        "id": "7c58d81f8254b321145fe105a50cba1f"
    },
    {
        "author": "郑域",
        "dynasty": "宋",
        "type": "诗",
        "rhythmic": "",
        "title": "题法相岩",
        "preface": "",
        "paragraphs": [
            "法相具诸相，宝方无定方。",
            "突兀虎豹立，嵌空蛟龙藏。",
            "入地转轮远，透天圆窦光。",
            "何人凿混沌，掷弃官路傍。"
        ],
        "notes": "",
        "id": "c896a831657cc782523ab73ed3f6b4f5"
    },
    {
        "author": "郑域",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "九里花田地。"
        ],
        "notes": "",
        "id": "24a1f77d64f966207f3545aff19b5ffe"
    },
    {
        "author": "郑域",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "槟榔共聘币。"
        ],
        "notes": "",
        "id": "30c383268eda4be513c8a0ac26238a8e"
    },
    {
        "author": "郑域",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "果子庵摩勒。"
        ],
        "notes": "",
        "id": "918a5fc3424c8b284f7adf1216fce42a"
    },
    {
        "author": "郑域",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "旅程一见错欢喜，仿佛吾乡茉莉花。"
        ],
        "notes": "",
        "id": "5666419fc8a27f79607fdd7f5c2b385c"
    },
    {
        "author": "郑域",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "嗟来咄去，被天公、把做小儿调戏。",
            "蹀雪龙庭归未久，还促炎州行李。",
            "不半年间，北胡南越，一万三千里。",
            "征衫著破，著衫人、可知矣。",
            "休问海角天涯，黄蕉丹荔，自足供甘旨。",
            "泛绿依红无个事，时舞斑衣而已。",
            "救蚁藤桥，养鱼盆沼，是亦经纶耳。",
            "伊周安在，且须学老莱子。"
        ],
        "notes": "",
        "id": "2e0331fd5365cbf42a156c24ed0b2fff"
    },
    {
        "author": "郑域",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "东陵美景，有轻烟和月，斜风吹雨。",
            "一体龙须随地转，不学松萝儿女。",
            "结就员青，收来掌握，犹带金盘露。",
            "拍浮金井，水花零乱飞舞。",
            "谁信六月飘霜，破开落刃，散银丝金缕。",
            "冷碧凄香萦齿颊，洗我尘襟烦暑。",
            "杜老吟诗，已公留客，此兴无今古。",
            "安期非诞，世间有枣如许。"
        ],
        "notes": "",
        "id": "67e805adb0112c05e427e911de754242"
    },
    {
        "author": "郑域",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "蕊宫仙子，爱痴儿、不禁三偷家果。",
            "弃核成根传汉苑，依旧风烟难□。",
            "老养丹砂，长留红脸，点透胭脂颗。",
            "金盘盛处，恍然天上新堕。",
            "莫厌对此飞觞，千年一熟，异人间梨枣。",
            "刘阮尘缘犹未断，却向花间飞过。",
            "争似莲枝，摘来满把，莺嘴平分破。",
            "餐霞嚼露，镇长歌醉蓬岛。"
        ],
        "notes": "",
        "id": "4fe7a6df5910eb1885759e5c19fe783d"
    },
    {
        "author": "郑域",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "素肌莹净，隔鲛绡贴衬，猩红妆束。",
            "火伞飞空熔不透，一块玲珑冰玉。",
            "破暑当筵，褪衣剥带，微露真珠肉。",
            "中心些子，向人何大焦缩。",
            "应恨旧日杨妃，尘埃走遍，向南闽西蜀。",
            "困入筠笼消黯搅，香色精神愁蹙。",
            "赖有君谟，为传家谱，不弃青黄绿。",
            "到头甜口，是人都要圜熟。"
        ],
        "notes": "",
        "id": "976bacce231bc5708a92055f5962fb79"
    },
    {
        "author": "郑域",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "水晶宫殿，放三千龙女，凌波浮浴。",
            "花里雕房分洞户，隐隐钉头齐簇。",
            "处子娇羞，碧裙无袖，密护圆瑳玉。",
            "堤头微露，半身犹掩金绿。",
            "知是紫府筵开，□随纤指，出玲珑窗屋。",
            "倩剥霓裳轻手搔，掐损些些香玉。",
            "端的中心，密藏芳意，苦苦何时足。",
            "巴城憔悴，采歌犹闻新曲。"
        ],
        "notes": "",
        "id": "580fb70e38a291f6c2ce597d665de922"
    },
    {
        "author": "郑域",
        "dynasty": "宋",
        "type": "词",
        "rhythmic": "昭君怨",
        "title": "",
        "preface": "",
        "paragraphs": [
            "道是花来春未。",
            "道是雪来香异。",
            "竹外一枝斜。",
            "野人家。",
            "冷落竹篱茅舍。",
            "富贵玉堂琼榭。",
            "两地不同栽。",
            "一般开。"
        ],
        "notes": "",
        "id": "698b671bbf9ae4f241183e7b13d974c2"
    },
    {
        "author": "郑域",
        "dynasty": "宋",
        "type": "词",
        "rhythmic": "桃源忆故人",
        "title": "",
        "preface": "",
        "paragraphs": [
            "东风料峭寒吹面。",
            "低下绣帘休卷。",
            "憔悴怕他春见。",
            "一任莺花怨。",
            "新愁不受诗排遣。",
            "尘满玉毫金砚。",
            "若问此愁深浅。",
            "天阔浮云远。"
        ],
        "notes": "",
        "id": "0d8bdbce6bc86ee8e6f06ca0a50f4f33"
    },
    {
        "author": "郑域",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "酒薄愁浓醉不成。",
            "夜长敧枕数残更。",
            "嫩寒时节过烧灯。",
            "已自孤鸾羞对镜，未能双凤怕闻笙。",
            "莫教吹作别离声。"
        ],
        "notes": "",
        "id": "348eb2c5c694f8f2e1d8905d55eeb059"
    },
    {
        "author": "郑域",
        "dynasty": "宋",
        "type": "词",
        "rhythmic": "画堂春",
        "title": "",
        "preface": "",
        "paragraphs": [
            "东风吹雨破花悭。",
            "客毡晓梦生寒。",
            "有人斜倚小屏山。",
            "蹙损眉弯。",
            "合是一钗双燕，却成两镜孤鸾。",
            "暮云修竹泪留残。",
            "翠袖凝斑。"
        ],
        "notes": "",
        "id": "07b3077ea20856e6a934e0c0e6581250"
    },
    {
        "author": "郑域",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "嫣然一笑，风味人间没。",
            "来自广寒宫，直偷得、天香入骨。",
            "软金缕屑，点缀碧琼枝，花藏叶，叶笼花，刚被风吹拂。",
            "道人衾帐，不用沈烟熨。",
            "插满枕屏山，觉身在、蓝桥仙窟。",
            "一觞一咏，消得九秋愁，篱边菊，畹中兰，甘避芳尘不。"
        ],
        "notes": "",
        "id": "fda89b5b3b44734cdde9a316e4467549"
    },
    {
        "author": "郑域",
        "dynasty": "宋",
        "type": "词",
        "rhythmic": "霜天晓角",
        "title": "",
        "preface": "",
        "paragraphs": [
            "绿云剪叶。",
            "低护黄金屑。",
            "占断花中声誉，香与韵、两清洁。",
            "胜绝。",
            "君听说。",
            "是他来处别。",
            "试看金衣犹带，金庭露、玉阶月。"
        ],
        "notes": "",
        "id": "42586fd1ea1091a599e26299f70496df"
    }
]