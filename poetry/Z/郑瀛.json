[
    {
        "author": "郑瀛",
        "dynasty": "宋",
        "type": "诗",
        "rhythmic": "",
        "title": "丹崖",
        "preface": "",
        "paragraphs": [
            "丹崖之山丹气浮，葛洪老仙居上头。",
            "丹成一去几千载，至今猿鹤生清愁。",
            "丹井有泉石有拇，流芳直与天地久。",
            "我来问山山不知，坐费山僧一杯酒。"
        ],
        "notes": "",
        "id": "3439727c662142a56f5be155ccad0d66"
    },
    {
        "author": "郑瀛",
        "dynasty": "宋",
        "type": "诗",
        "rhythmic": "",
        "title": "南野暮镕",
        "preface": "",
        "paragraphs": [
            "村南野老亦多伎，两鬓髼松状如鬼。",
            "嬴颠秦蹶了不闻，一心只向红炉里。",
            "风鞴在手金在镕，等闲变化天无工。",
            "日暮欢呼走妻子，买鱼沽酒歌春风。"
        ],
        "notes": "",
        "id": "4f12b6c9e12cf627f2b767c3a118fdfb"
    },
    {
        "author": "郑瀛",
        "dynasty": "宋",
        "type": "诗",
        "rhythmic": "",
        "title": "伏虎崖",
        "preface": "",
        "paragraphs": [
            "西崖有虎凭其威，凛然百兽不敢窥。",
            "众山压倒势莫敌，磅礴万古谁能驱。",
            "乡人好利不知计，翦毛伐骨何太厉。",
            "安知此虎不汝欺，长作吾家一屏蔽。"
        ],
        "notes": "",
        "id": "4f4011f176f7169bc1b7c71fb1840371"
    },
    {
        "author": "郑瀛",
        "dynasty": "宋",
        "type": "诗",
        "rhythmic": "",
        "title": "葛井涵秋",
        "preface": "",
        "paragraphs": [
            "吾乡葛氏真好奇，凿开石井山之湄。",
            "寒波清冽不受暑，主人爱取沁诗脾。",
            "百年兴废事非昔，莓苔剥落土花碧。",
            "我来拂拭已忘言，落叶西风秋析析。"
        ],
        "notes": "",
        "id": "51491281b914de4c6be7a0d3c858787f"
    },
    {
        "author": "郑瀛",
        "dynasty": "宋",
        "type": "诗",
        "rhythmic": "",
        "title": "官塘竞渡",
        "preface": "",
        "paragraphs": [
            "长江百里浓于醅，天风吹作云涛堆。",
            "吾乡好事重佳节，龙舟两两争喧豗。",
            "今人不识灵均意，祇作龙舟多竞渡。",
            "汨罗旧事付苍烟，空有遗歌写哀些。"
        ],
        "notes": "",
        "id": "e4f34ca309eda318a723d311085805f7"
    },
    {
        "author": "郑瀛",
        "dynasty": "宋",
        "type": "诗",
        "rhythmic": "",
        "title": "四泽晓罾",
        "preface": "",
        "paragraphs": [
            "泽水回环六七里，中流拥出一廛市。",
            "桃花吹浪鳜鱼肥，红蓼翻风蟹螯美。",
            "渔郎业渔相忌猜，欲晓未晓江上来。",
            "举罾交错不知倦，欵乃又入云涛堆。"
        ],
        "notes": "",
        "id": "2617d66d0133cdfdb7497d825be97bc6"
    }
]