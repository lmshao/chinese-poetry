[
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "烂柯山",
        "preface": "",
        "paragraphs": [
            "春风万古洞门开，尘世兴亡是几回。",
            "棋局至今无处觅，樵人于此遇仙来。",
            "飞梁横跨丹虹影，绝顶平铺白玉堆。",
            "天下纷纷无好著，斜阳下岭共徘徊。"
        ],
        "notes": "",
        "id": "31f7091db326240f60a1b546168cf1df"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "卜居",
        "preface": "",
        "paragraphs": [
            "久欲谋归力不任，浮云踪迹谩巢林。",
            "功名未入屠龙手，贫贱常怀买鹤心。",
            "月下开门微雨过，楼头闻笛二更深。",
            "世间万事俱陈迹，空倚西风阅古今。"
        ],
        "notes": "",
        "id": "4839b929db6581eb10282e6f1dbed342"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "自黄山还途中作",
        "preface": "",
        "paragraphs": [
            "屈指还京十日程，每逢歇处问村名。",
            "春沙脉脉溪初涨，夜雨垂垂晓又晴。",
            "山下有人传虎出，店中炊饭见牛鸣。",
            "天涯行客无宁日，不及田家业在耕。"
        ],
        "notes": "",
        "id": "a3e559312a61358bac95e30ad9d42f4d"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "谒岳王坟",
        "preface": "",
        "paragraphs": [
            "我来拜谒岳王坟，松柏苍苍上宿云。",
            "臣子报君终一死，权奸卖国欲中分。",
            "鹰扬当日谁能及，雁叫中原不可闻。",
            "石马石人山寂寂，英雄于此忆将军。"
        ],
        "notes": "",
        "id": "95a0225365d6fb7fb17031f66a2da5a6"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "次照晦岩韵",
        "preface": "",
        "paragraphs": [
            "便骑老虎不须鞍，忍辱仙人出宰官。",
            "入内讲经千佛现，跏趺对御六龙寒。",
            "指头有月娑罗冷，舌上悬河海水干。",
            "圣主赐衣漫大地，西方国土未为宽。"
        ],
        "notes": "",
        "id": "c12001e9a7112495d152fcd26c8563ad"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "再登南楼",
        "preface": "",
        "paragraphs": [
            "客中重上倚层台，天阔云收八面开。",
            "雁带岳阳秋晓过，浪涵巴峡影西来。",
            "诸营种柳今何在，老子登楼得几回。",
            "自是江山雄壮处，兴亡不必问寒灰。"
        ],
        "notes": "",
        "id": "9fa6e11a85a612cc154d63c79c9cb0bb"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "思耕",
        "preface": "",
        "paragraphs": [
            "江湖渐老身，山泽本来心。",
            "经济不敢问，耕耘犹可寻。",
            "一顷半顷许，三更二更深。",
            "亲朋相接近，鸡酒开尘襟。"
        ],
        "notes": "",
        "id": "18e021f51a537eb3404852b0d53fae90"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "登荆南城楼",
        "preface": "",
        "paragraphs": [
            "因为古荆州，翻成一段愁。",
            "孟嘉曾落帽，王粲此登楼。",
            "唐邓通襄路，沱潜并汉流。",
            "太平官府盛，昔日欠来游。"
        ],
        "notes": "",
        "id": "cabeaed545d59f07f6fc21a9a8aad79d"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "宿虎丘",
        "preface": "",
        "paragraphs": [
            "到晚归不去，因而此宿休。",
            "云深千古寺，月冷一天秋。",
            "崖裂池如束，天虚塔欲浮。",
            "最宜初日上，高处看烟收。"
        ],
        "notes": "",
        "id": "16b5e87d0cb07942b95c07e75fb15948"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "宿洞霄山中",
        "preface": "",
        "paragraphs": [
            "入山时八月，岚气似深冬。",
            "岩洞生风雨，窠巢落桧松。",
            "山中九重锁，月下一声钟。",
            "警省非人世，今秋得异逢。"
        ],
        "notes": "",
        "id": "15b3f4f6c7e4f12c2cc255aab5daff7e"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "喜静",
        "preface": "",
        "paragraphs": [
            "素来嫌僻静，今渐与相安。",
            "师友凋零尽，年时出处难。",
            "春风双屐暖，夜雨一灯寒。",
            "洙泗曾颜辈，何曾作好官。"
        ],
        "notes": "",
        "id": "328cf06ef847d0828aa4ec3146c6caff"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "余杭界早发",
        "preface": "",
        "paragraphs": [
            "早发促程期，篮舆带月低。",
            "山中如白昼，斗下渡清溪。",
            "群动霜初落，四邻鸡未啼。",
            "惟闻兵递舖，星急过淮西。"
        ],
        "notes": "",
        "id": "25ceff08112c24c1cfce40a483f276cf"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "余杭道上",
        "preface": "",
        "paragraphs": [
            "五年兹路上，频往又频还。",
            "岁月孤松老，风霜苦竹班。",
            "溪流天目水，云出洞霄山。",
            "马上因闲眺，蜉蝣宇宙间。"
        ],
        "notes": "",
        "id": "e0fd6b0eef8f26e301e722662d0d5d40"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "病后",
        "preface": "",
        "paragraphs": [
            "渐嬾说功名，修真喜道经。",
            "凄凉秋听雨，空阔夜观星。",
            "有病色先见，无心梦最灵。",
            "阶前风叶响，还又感飘零。"
        ],
        "notes": "",
        "id": "ed41aab232a1860a5c7f2b2972fdcb9b"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "归去好",
        "preface": "",
        "paragraphs": [
            "归去岂不好，平田带浅林。",
            "春猿鸣雪涧，晴日上云岑。",
            "世久无鸣犊，时当学展禽。",
            "吾生今老矣，梁父岂能吟。"
        ],
        "notes": "",
        "id": "23d7ead783856fa5ae1421f86169bf4e"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "送友人之淮",
        "preface": "",
        "paragraphs": [
            "积得读书身，从教此道贫。",
            "逢秋为远客，知己是何人。",
            "天下方多事，西风至不仁。",
            "但于登眺处，杯酒莫辞频。"
        ],
        "notes": "",
        "id": "144f60ad2db47fca226441606878f05e"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "吴江三高祠堂",
        "preface": "",
        "paragraphs": [
            "吾拜三高堂，三高在何许。",
            "香炉上苍苔，破屋落大雨。",
            "石泐水弹痕，地洞龙潜处。",
            "清魂汗漫游，芳名垂万古。"
        ],
        "notes": "",
        "id": "f5e27e20b8e2934bfb9d1444880f037c"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "吴江太湖龙王殿",
        "preface": "",
        "paragraphs": [
            "吾谒龙王殿，龙王在何许。",
            "太湖三万顷，水族龙为主。",
            "离离明月宫，渺渺寒烟渚。",
            "天下有旱蝗，吾亦能行雨。"
        ],
        "notes": "",
        "id": "3c54f4b375193810ba1447a2ae50b533"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "荆南别贾制书东归",
        "preface": "",
        "paragraphs": [
            "来时秋雨满江楼，归日春风度客舟。",
            "回首荆南天一角，月明吹笛下扬州。"
        ],
        "notes": "",
        "id": "71f9a3010fb9ea9d5ab54b4aee420085"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "送友人之鄂",
        "preface": "",
        "paragraphs": [
            "湖海声名落搢绅，由江而鄂溯鳞鳞。",
            "烦君黄鹤楼头看，天下英雄有几人。"
        ],
        "notes": "",
        "id": "0fe728fc874c301b78b3732cd7bad091"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "晚春即事",
        "preface": "",
        "paragraphs": [
            "轻寒时节牡丹开，叶底青青又见梅。",
            "门外数枝杨柳薄，一春莺燕不曾来。"
        ],
        "notes": "",
        "id": "ba78da91ef0a61c2b09ab78f8d9babb4"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "荆江口望见君山",
        "preface": "",
        "paragraphs": [
            "荆江江口望漫漫，一白无边夕照寒。",
            "只是青云浮水上，教人错认作山看。"
        ],
        "notes": "",
        "id": "15bbe918b6f96b6aa0cdd96b048af0f6"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "繁昌江边见两獭祭鱼人立而拜",
        "preface": "",
        "paragraphs": [
            "寒食清明在客途，片帆飘泊老无庐。",
            "松楸方念无人扫，忽见江边獭祭鱼。"
        ],
        "notes": "",
        "id": "f86c8a94eba5b70217a9681910cd90a8"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "虎丘尹和靖书院示开讲",
        "preface": "",
        "paragraphs": [
            "和靖书堂八面开，新分半席在山隈。",
            "若无人听都归去，传语生公借石来。"
        ],
        "notes": "",
        "id": "b50a2edf480804bc5cc1935cbfdcb7ca"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "为九华王此山赋宁石",
        "preface": "",
        "paragraphs": [
            "我谓此山天作石，石不是石人不识。",
            "千年野鹤独见君，石上采芝石上吃。"
        ],
        "notes": "",
        "id": "b914c4340d3301bc328c147c493c1713"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "关山月",
        "preface": "",
        "paragraphs": [
            "霜下月色白，沙飞月色黄。",
            "征人此暴露，未有不辛伤。",
            "满野髑髅骨，依山鱼雁行。",
            "祁连与瀚海，惨淡更苍茫。"
        ],
        "notes": "",
        "id": "8c80dbf1da1cae7e6c07818c3b289a33"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "赤壁歌",
        "preface": "",
        "paragraphs": [
            "赤壁山，赤壁水。",
            "江有蛟龙，野有蛇虺。",
            "天苍苍，云茫茫。",
            "周瑜于此走曹操，声名万古随风长。"
        ],
        "notes": "",
        "id": "f8e5aaab690251171d7ab9f165583415"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "君乘黄",
        "preface": "",
        "paragraphs": [
            "君乘黄，臣乘青，二乘先后如流星。",
            "君乘黄金漆照镜，臣乘青竹织作櫺。",
            "道逢相揖失恭敬，君乃伛偻庄其形。",
            "世人多认车与笠，交道如此今犹馨。"
        ],
        "notes": "",
        "id": "7150c6503e7b7a7d69311b156eef7b31"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "天高高",
        "preface": "",
        "paragraphs": [
            "天高高兮色青青，夜沉沉兮星荧荧。",
            "不知余命何，所系兮何星。"
        ],
        "notes": "",
        "id": "6167992836f8e2197969e5b1c2097ba4"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "采桑曲",
        "preface": "",
        "paragraphs": [
            "晴采桑，雨采桑，田头陌上家家忙。",
            "去年养蚕十分熟，蚕姑只著麻衣裳。"
        ],
        "notes": "",
        "id": "5c855b3f03530388fbded4508888d504"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "樵歌三首  其一",
        "preface": "",
        "paragraphs": [
            "上山𣃁山山丁登，下山嵌山山棱层。",
            "秋残日暮归来晚，茅檐洗脚月又明，明朝早入芙蓉城。"
        ],
        "notes": "",
        "id": "7ab9d38d07288e2773919ad7cbee65d4"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "樵歌三首  其二",
        "preface": "",
        "paragraphs": [
            "入城不识公与卿，行歌道上旁无人。",
            "衣衫蓝缕鹑百结，与妻索笑妻生嗔，那知不是朱买臣。"
        ],
        "notes": "",
        "id": "c5de2f669390e2e95502773358e4fc57"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "樵歌三首  其三",
        "preface": "",
        "paragraphs": [
            "山坳筑著牧牛儿，白石凿凿蒙茸披。",
            "缪公无人宁戚死，独吹觱栗谁得知，不如采樵同路归。"
        ],
        "notes": "",
        "id": "8a3f0c2f5af1af15ee290bbe94588457"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "读冯道传",
        "preface": "",
        "paragraphs": [
            "西山有薇，二子采之。",
            "二子竟死，薇不疗饥。",
            "匪恶周粟，食不下咽。",
            "君臣义重，彼苍者天。",
            "尔道何人，数主一身。",
            "有何颜面，冠冕搢绅。",
            "乔固诸贤，宁死道边。",
            "曹操不帝，清议凛然。"
        ],
        "notes": "",
        "id": "05782f8838025b978ec85ca8df69a52c"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "短歌行",
        "preface": "",
        "paragraphs": [
            "览镜摩挲，岁月蹉跎。",
            "道长命窄，忧虑如何。",
            "何以消除，非酒莫祛。",
            "醉来不见，醒复如初。",
            "跖𫏋锵锵，孔孟皇皇。",
            "何非何是，孰劣孰强。",
            "日出杲兮，月出皓兮。",
            "无风无雨，可以同携。",
            "人生朝露，保不及暮。",
            "青青累累，皆是坟墓。",
            "天机转深，转用劳心。",
            "不如坦荡，驱遣光阴。"
        ],
        "notes": "",
        "id": "2c79cecf76ce6e16fbf891ccad78cfdf"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "饮马长城窟",
        "preface": "",
        "paragraphs": [
            "饮马长城窟，下见征人骨。",
            "长城窟虽深，见骨不见心。",
            "谁知征人心，怨杀秦至今。",
            "北边风打山，草地荒漫漫。",
            "五月方见青，七月霜便寒。",
            "古来无井饮，赍带粮尽干。",
            "自从征人掘此窟，戍马饮之如飞翰。",
            "朝呷一口水，暮破千重关。",
            "秦皇极是无道理，长城万里谁能比。"
        ],
        "notes": "",
        "id": "d2621be5de3655c96b0a9d60ab5629a6"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "鄂州南楼",
        "preface": "",
        "paragraphs": [
            "淳祐六年冬十月，我来独自上南楼。",
            "晓雾江山都不见，雾收日出城东头。",
            "照见汉阳树，照见鹦鹉洲。",
            "浪涛江汉出岷峡，洞庭云梦天共流。",
            "大船如龙卷寒碧，小船如叶飞洪沟。",
            "费袆霞珮跨黄鹤，洞宾玉笛横清秋。",
            "泬寥突兀不可状，开阖风雨晴烟浮。",
            "空中一一都照见，照见今来古往丝粟无限愁。",
            "夜郎逐客心胆大，醉欲搥碎醒又休。",
            "此山此水长不老，英雄消尽山水留。",
            "何当大雪夜明月，摩挲老眼看九州。",
            "春风吹雪变红绿，牛羊被野边无忧。"
        ],
        "notes": "",
        "id": "5c73680a8794a4aab8b9b62eb429f67e"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "洞庭君山辞",
        "preface": "",
        "paragraphs": [
            "山为君兮水为臣，水为臣兮象为兵。",
            "君有定位兮兵无定形，知山知水兮知君臣之性情。",
            "不知师不知比兮又奚知用兵之精。",
            "余经山之外兮覩山水之杳冥，佳气葱鬰兮或天香而龙腥。",
            "烟云变化兮或狗状而人形，风涛汹涌兮或崖立而天平。",
            "或夕阳兮渔歌，或晓霜兮钟声。",
            "或雪下兮雁叫，或夜半兮鼍鸣。",
            "或仙人张乐兮霞珮之𫐌𫐌，或神丁从驾兮车骑之辚辚。",
            "冬寒春暖兮湖草几番之青青，今来古往兮人物几代之废兴。",
            "嗟余行役兮顾鬓影之星星，无由登山临水兮与鸥鹭盟。",
            "北风吹袂兮又将之荆，徘徊不忍去兮聊以歌而行。"
        ],
        "notes": "",
        "id": "b262a4731e885f53bed1d75346abfd38"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "辞吊富沙梨山大王祠",
        "preface": "",
        "paragraphs": [
            "梨山之阳兮有庙煌煌，州人祭享兮酾酒椎羊。",
            "王之未死兮守土此方，王之既死兮州人不忘。",
            "建山之峭兮建水之长，建秔之粲兮建茗之香。",
            "州人祷福兮王锡吉祥，魂之来歆兮灵旗央央。",
            "蛇虎遁伏兮松桂芬芳，梨花烨烨兮王之甘棠。",
            "自古诗人兮憔悴异常，王之爵位兮何啬于唐。",
            "昔驾五马兮今衣衮裳，诗人之穷兮诗人之昌。"
        ],
        "notes": "",
        "id": "5016546f8cfa1ff9f2181d4ec7cac15f"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "招魂酹翁宾旸",
        "preface": "",
        "paragraphs": [
            "君之在世帝敕下，君之谢世帝敕回。",
            "魂之为变性原返，气之为物情本开。",
            "於戏龙兮凤兮神气盛，噫嘻鬼兮归兮大块埃。",
            "身可朽名不可朽，骨可灰神不可灰。",
            "采石捉月李白非醉，耒阳避水子美非灾。",
            "长孙王吉命不夭，玉川老子诗不俳。",
            "新城罗隠大奇特，钱塘潘阆终崔嵬。",
            "阴兮魄兮曷往，阳兮魄兮曷来。",
            "君其归来，故交寥落更散漫。",
            "君其归来，帝城绚烂可徘徊。",
            "君其归来，东西南北不可去。",
            "君其归来，春秋霜露令人哀。",
            "花之明吾无与笑，叶之陨吾实若摧。",
            "晓猿啸吾闻泪堕，宵鹤立吾见心猜。",
            "玉泉其清可鉴，西湖其甘可杯。",
            "孤山暖梅香可嗅，花翁葬荐菊之隈。",
            "君其归来，可伴逋仙之梅，去此又奚之哉。"
        ],
        "notes": "",
        "id": "3b0ee2fe2ac0c5e1ead024d0d9d01d4d"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "采莲曲",
        "preface": "",
        "paragraphs": [
            "郎采莲，妾采莲，莲花开似妾初年。",
            "莲房结实妾生子，郎今采取应相怜，暖香虽断相牵连。"
        ],
        "notes": "",
        "id": "5f72a7fbd5443cf6c896dc028f678133"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "寄题梵才大士台州安隠堂",
        "preface": "",
        "paragraphs": [
            "巢禽托静林，潜鱼恋深壑。",
            "岂不能自安，翔泳得所乐。",
            "达士远纷华，于兹守冲漠。",
            "堂前鸣松风，堂后馥花药。",
            "好鸟时一呼，澄明望寥廓。",
            "诗兴犹不忘，禅心讵云著。",
            "所以得自然，宁必万缘缚。",
            "未能与之游，怀慕徒有作。"
        ],
        "notes": "",
        "id": "3ac29f3172527f8e0bb41e182d96887a"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "寄题杭州广法善堂",
        "preface": "",
        "paragraphs": [
            "淘清研朱画屋梁，黄漆柏障连曲房。",
            "日晖月色不须照，了了自可窥毫芒。",
            "夕阴花敛似欲病，飞鸟不惊乌帽郎。",
            "深山穷谷谩幽僻，喜得吴侬是药囊。"
        ],
        "notes": "",
        "id": "812cbffc42b68ed4f6f303b9cbf57c5b"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "题画兰",
        "preface": "",
        "paragraphs": [
            "向来俯首问羲皇，汝是何人到此乡。",
            "未有画前开鼻孔，满天浮动古馨香。"
        ],
        "notes": "",
        "id": "1daa516bbb57133cd706686b8255c6dc"
    },
    {
        "author": "郑起",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "湘妃雨后来池看，碧玉盘中弄水晶。"
        ],
        "notes": "",
        "id": "db18d7aabeb02c6e4757ccaf7d981443"
    }
]