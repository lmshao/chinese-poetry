[
    {
        "author": "郑良士",
        "dynasty": "唐",
        "type": "诗",
        "rhythmic": "",
        "title": "题兴化高田院桥亭",
        "preface": "",
        "paragraphs": [
            "到此溪亭上，浮生始觉非。",
            "野僧还惜别，游客亦忘归。",
            "月满千岩静，风清一磬微。",
            "何时脱尘役，杖履愿相依。"
        ],
        "notes": "",
        "id": "f2fa933d2e47997e674bae1ce36243e1"
    },
    {
        "author": "郑良士",
        "dynasty": "唐",
        "type": "诗",
        "rhythmic": "",
        "title": "游九鲤湖",
        "preface": "",
        "paragraphs": [
            "仄径倾崖不可通，湖岚林霭共溟蒙。",
            "九溪瀑影飞花外，万树春声细雨中。",
            "覆石云闲丹灶冷，采芝人去洞门空。",
            "我来不乞邯郸梦，取醉聊乘郑国风。"
        ],
        "notes": "",
        "id": "4ebabd3d0d7be166e6981b61b1881c34"
    },
    {
        "author": "郑良士",
        "dynasty": "唐",
        "type": "诗",
        "rhythmic": "",
        "title": "寄富洋院禅者",
        "preface": "",
        "paragraphs": [
            "画破青山路一条，走鞭飞盖去何遥。",
            "碍天岩树春先冷，锁院溪云昼不销。",
            "霅上茗芽因客煮，海南沈屑为斋烧。",
            "谁能学得空门士，冷却心灰守寂寥。"
        ],
        "notes": "",
        "id": "d60c8fe1242393ffb705cca8b3173d88"
    },
    {
        "author": "郑良士",
        "dynasty": "唐",
        "type": "诗",
        "rhythmic": "",
        "title": "郑明府池亭",
        "preface": "",
        "paragraphs": [
            "月魄星精称逸才，讼亭南面小亭开。",
            "啸猿洞里移松入，栖鹭湾中选石来。",
            "数处履痕侵绿甃，半街帘影护青苔。",
            "静留野客看云坐，多把清吟送酒杯。",
            "（《诗渊》第五册第三一三六页。",
            "原署郑昌士，为良士之初名，见《十国春秋》卷九五）。"
        ],
        "notes": "",
        "id": "cc3246667679145bcdb44ad6a7e413b5"
    },
    {
        "author": "郑良士",
        "dynasty": "唐",
        "type": "诗",
        "rhythmic": "",
        "title": "送人罢尉归山",
        "preface": "",
        "paragraphs": [
            "数年山县掌闲司，罢任还同到任时。",
            "临别更无邀客酒，还归空有寄僧诗。",
            "路傍岳色行难尽，馆宿泉声梦最迟。",
            "想达故斋春日晚，旧[栽]（裁）庭树是花枝。",
            "（同前第六册第四三八三页）。"
        ],
        "notes": "",
        "id": "b7f8ca4ba48105fc87c86782df9dfdd6"
    },
    {
        "author": "郑良士",
        "dynasty": "唐",
        "type": "诗",
        "rhythmic": "",
        "title": "题鸣峰岩 一",
        "preface": "",
        "paragraphs": [
            "卓锡栖云老道翁，结茅甃塔万山中。",
            "石炉昼夜香腾雾，琪树春秋翠插空。",
            "菜长给孤园值雨，藤摆罗汉谷生风。",
            "禅闻寂寞无人到，尘世喧嚣总不同。"
        ],
        "notes": "",
        "id": "8259c6755c7e416f04a992702d2df623"
    },
    {
        "author": "郑良士",
        "dynasty": "唐",
        "type": "诗",
        "rhythmic": "",
        "title": "题鸣峰岩 二",
        "preface": "",
        "paragraphs": [
            "烟水苍苍鲤水南，千松万籁障精蓝。",
            "银釭剔起残灯焰，石鼎烹来新茗甘。",
            "罄响僧僮扬梵语，云迷佛阁隐瞿昙。",
            "道人去久知何处，明月年年照石龛。",
            "（《莆风清籁集》卷五四）。"
        ],
        "notes": "",
        "id": "8480230a9942db50b3b09acbddb5c835"
    }
]