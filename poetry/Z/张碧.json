[
    {
        "author": "张碧",
        "dynasty": "宋",
        "type": "诗",
        "rhythmic": "",
        "title": "题祖山人池上怪石",
        "preface": "",
        "paragraphs": [
            "寒姿数片奇突兀，曾作秋山秋水骨。",
            "先生应是厌风雷，著向池边塞龙窟。",
            "我来池上倾醉尊，半酣书破青烟痕。",
            "参差翠缕摆不落，笔头惊怪粘秋云。",
            "我闻吴中项容水墨有高价，邀得将来倚松下。",
            "铺却双缯直道难，掉首空归不成画。"
        ],
        "notes": "",
        "id": "ca9dc582216fdc50e988cf3d5d46a8db"
    },
    {
        "author": "张碧",
        "dynasty": "宋",
        "type": "诗",
        "rhythmic": "",
        "title": "鸿门",
        "preface": "",
        "paragraphs": [
            "毒龙衔日天地昏，八纮叆叇生愁云。",
            "秦原走鹿无藏处，纷纷争处围成群。",
            "四溟波立鲸相吞，薄摇五岳崩山根。",
            "鱼虾舞浪狂鳅鲲，龙蛇胆战登鸿门。",
            "星旗羽簇强者尊，黑风白雨东西屯。",
            "山河欲拆人烟分，壮士鼓勇君王存。",
            "项庄愤气吐不得，亚父斗声天上闻，玉光坠地惊昆仑。",
            "留侯气魄吞太平，舌头一寸生阳春。",
            "神农女娲愁不言，蛇枯老妪啼泪痕。",
            "星曹定秤称王孙，项籍骨轻迷精魂，沛公仰面争乾坤。",
            "须臾垓下贼星起，歌声缭绕凄人耳。",
            "吴娃捧酒横秋波，霜天月照空城垒。",
            "力拔山兮忽到此，骓嘶懒渡乌江水。",
            "新丰瑞气生楼台，西楚寒蒿哭愁鬼。",
            "三尺霜鸣金匣里，神光一照八千里。",
            "汉皇骤马意气生，西南扫地迎天子。"
        ],
        "notes": "",
        "id": "920a72de71c10af694f6954c68d1c678"
    }
]