[
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "罗汉石",
        "preface": "",
        "paragraphs": [
            "吾闻大幻师，种种示方便。",
            "虽于土石中，神力亦周遍。",
            "君看此翠琅，乃有罗汉面。",
            "殷勤作礼相，形质皆可辨。",
            "初观顶相殊，次观双足现。",
            "僧袍如轻绡，风举势转旋。",
            "得非方广尊，影落此石片。",
            "千年磨不尽，若坚金百炼。",
            "我来一瞻敬，赞叹未曾见。",
            "摩挲谛玩久，欲去反留恋。",
            "叮咛善守护，尊者俱神变。",
            "会当清夜阑，神光照金殿。"
        ],
        "notes": "",
        "id": "0555276ab2d73068f313252da777bc5e"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "灵谷山",
        "preface": "",
        "paragraphs": [
            "旧闻伯子记，已得灵谷名。",
            "隠然望此州，奇胜称山灵。",
            "悬崖泻瀑布，如高屋建瓴。",
            "乔松数十丈，下有千岁苓。",
            "仄足行鸟道，势欲抟青冥。",
            "仙事虽渺茫，幽讨未忘情。",
            "高秋八月后，择胜来经行。",
            "黄冠两三人，淡然亦忘形。",
            "烟霞到几席，爽气来户庭。",
            "瘦笻闲指点，老瓦同注倾。",
            "惭非换鹅手，不敢临黄庭。",
            "或可联石鼎，未必让弥明。",
            "重阳无十日，黄菊渐向荣。",
            "佳哉此天气，一笑未易营。",
            "但愿脚力健，年年此寻盟。"
        ],
        "notes": "",
        "id": "d8a92c6e12d193c67a07d12d9035cb65"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "跃马泉",
        "preface": "",
        "paragraphs": [
            "山灵从何来，崩腾跃万马。",
            "初疑夫差军，水犀光照夜。",
            "又疑阏于战，声撼武安马。",
            "森然毛骨竦，舌拄不能下。",
            "对此神骖姿，可以一战霸。"
        ],
        "notes": "",
        "id": "520645b79733bc37bb13c41ce728f440"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "五星泉",
        "preface": "",
        "paragraphs": [
            "五星耀寒芒，直射入九渊。",
            "化为石泉眠，位置相联绵。",
            "相映璧月夜，上下争珠连。",
            "星光本游空，著地今何然。",
            "得非泉石癖，如我老不悛。"
        ],
        "notes": "",
        "id": "b690a6490d463dfe1db084e6a00fdb1d"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "宿正觉寺",
        "preface": "",
        "paragraphs": [
            "正觉江边寺，风烟罨画然。",
            "庭罗合抱树，门泊钓鱼船。",
            "暮雨凉初过，中秋月正圆。",
            "无人来共赏，独自占江天。"
        ],
        "notes": "",
        "id": "3f3adb15333479702f8eac88e98086b9"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "白水寺",
        "preface": "",
        "paragraphs": [
            "暂假僧房憩，炎蒸觉顿忘。",
            "谁知六月雨，已似九秋凉。",
            "石径苔痕滑，稻花田水香。",
            "鸣蝉休聒耳，容我此徜徉。"
        ],
        "notes": "",
        "id": "157b25388089da5b49e9c411138ac3cd"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "苦竹行",
        "preface": "",
        "paragraphs": [
            "碧草送春晚，绿阴迎夏凉。",
            "轻风摇细麦，浅水出新秧。",
            "岁月催人老，田园引兴长。",
            "一廛如可办，吾亦学耕桑。"
        ],
        "notes": "",
        "id": "fe3d6fed967cc51db40ed4e914973261"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "金石台",
        "preface": "",
        "paragraphs": [
            "江上岧峣百尺台，摩挲尘迹但徘徊。",
            "不辞浊酒三杯醉，坐对晴空万里开。",
            "楚泽风烟随处好，仙家桃李有谁栽。",
            "黄花过了梅花发，待我扶藜得复来。"
        ],
        "notes": "",
        "id": "3b6e023bc44980df0a92522c764dbc53"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "南湖",
        "preface": "",
        "paragraphs": [
            "葛巾藜杖兴何长，为爱南湖六月凉。",
            "雨在山头作云气，风来水面散荷香。",
            "登临稍喜市声远，徙倚犹嫌归兴忙。",
            "后日重来携枕簟，不妨午梦到斜阳。"
        ],
        "notes": "",
        "id": "f8908818ee5615bab145f12308a7a47a"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "积翠楼  其一",
        "preface": "",
        "paragraphs": [
            "手扪霄汉摘天星，脚踏丹梯最上层。",
            "须信神仙足官府，能令鸡犬亦飞升。"
        ],
        "notes": "",
        "id": "9454091bded795fa560ce741978bd1b9"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "积翠楼  其二",
        "preface": "",
        "paragraphs": [
            "少日便怀丘壑情，看山看水饱曾经。",
            "如今积翠楼头望，看尽江南未了青。"
        ],
        "notes": "",
        "id": "9b55cd722c7dc926cf7222a61d75c116"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "西隠寺",
        "preface": "",
        "paragraphs": [
            "仿佛儿时住此间，重来不记旧山川。",
            "却因坐久僧相问，细数如今二十年。"
        ],
        "notes": "",
        "id": "567cd0a1e193c7f71f19bbebf6089a92"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "疏山道中",
        "preface": "",
        "paragraphs": [
            "村深谷鸟近人鸣，暮霭收时雨又晴。",
            "极目春山随处好，笋舆穿尽绿阴行。"
        ],
        "notes": "",
        "id": "e1884107b839cc0948963688962823df"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "苦竹舟行",
        "preface": "",
        "paragraphs": [
            "船头触处浪花生，船尾随人山影行。",
            "一水到家能几许，顺流东下片时程。"
        ],
        "notes": "",
        "id": "ed7504a184b9c1bec615ac4f6cd186c7"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "危全枫祠",
        "preface": "",
        "paragraphs": [
            "香火颓然寄梵宫，精英不与众禅同。",
            "临川千古人心在，犹说当年保障功。"
        ],
        "notes": "",
        "id": "62d1b01ec6b3e7ac01214ffb7406a02e"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "疏山",
        "preface": "",
        "paragraphs": [
            "来往疏山四十年，主人与客两华颠。",
            "此心不改澄河见，往事休论过鸟然。",
            "无复仙舟遗迹在，空余矮叔一灯传。",
            "危亭独上穷登眺，古木苍藤绕暮烟。"
        ],
        "notes": "",
        "id": "2946cd9145a06feb29d9001141d40e33"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "杨源寺",
        "preface": "",
        "paragraphs": [
            "落日郊原独杖藜，偶寻萧寺坐移时。",
            "下临稻垄如棋局，细数僧房似蜜脾。",
            "风里长松能远韵，霜余残菊尚多姿。",
            "因吟竹院诗人语，笑我劳生力已疲。"
        ],
        "notes": "",
        "id": "345d4076a01142f8f42ce473648fb314"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "疏山三首  其一",
        "preface": "",
        "paragraphs": [
            "江南九月未飞霜，木叶萧萧已半黄。",
            "行遍疏山山下路，满山唯有桂花香。"
        ],
        "notes": "",
        "id": "c150e8e4304134b2ceb40c7aecf516cb"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "疏山三首  其二",
        "preface": "",
        "paragraphs": [
            "垍湖潭畔呼舟渡，苦竹林边策杖回。",
            "衣湿为穿山雨过，手香因折野梅来。"
        ],
        "notes": "",
        "id": "2d7cf3685731462cd46b9c575689f01c"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "疏山三首  其三",
        "preface": "",
        "paragraphs": [
            "草封支径路欲断，雨洗野花山更寒。",
            "西岭东冈烟漠漠，南溪北涧水潺潺。"
        ],
        "notes": "",
        "id": "22fb69445ffd8cb526ce3a1d487b3007"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "鸣玉泉",
        "preface": "",
        "paragraphs": [
            "何人邀我来，白昼朝钧天。",
            "千官正杂沓，佩有苍玉悬。",
            "冲牙互击触，远韵声泠然。",
            "律吕相应和，宫征更相宣。",
            "应笑居鄛人，玉斗空碎捐。"
        ],
        "notes": "",
        "id": "f240c7ac4b273514ea9c1c624c038f5b"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "梅花",
        "preface": "",
        "paragraphs": [
            "桃李艳阳态，笑我不入时。",
            "松竹贫贱交，却是同襟期。"
        ],
        "notes": "",
        "id": "54d4c113561979a8b72d1190a71de80a"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "桃花",
        "preface": "",
        "paragraphs": [
            "衣裁缃缬态纤秾，犹在瑶池午醉中。",
            "嫌近清明时节令，趁渠新火一番红。"
        ],
        "notes": "",
        "id": "ee014b67b663bb0ce801fe57a08045b9"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "秦女行",
        "preface": "",
        "paragraphs": [
            "妾家家世居淮海，郎罢声名传海内。",
            "自从贬死古藤州，门户凋零三十载。",
            "可怜生长深闺里，耳濡目染知文字。",
            "亦尝强学谢娘诗，未敢女子称博士。",
            "年长以来逢世乱，黄头鲜卑来入汉。",
            "妾身亦复堕兵间，往事不堪回首看。",
            "飘然一身逐胡儿，被驱不异犬与鸡。",
            "奔驰万里向沙漠，天长地久无还期。",
            "北风萧萧易水寒，雪花席地经燕山。",
            "千杯虏酒安能醉，一曲琵琶不忍弹。",
            "吞声饮恨从谁诉，偶然信口题诗句。",
            "眼前有路可还乡，马上无人容我去。",
            "诗成吟罢只茫然，岂意汉地能流传。",
            "当时情绪亦可想，至今闻者犹悲酸。",
            "忆昔中郎有女子，亦陷虏中垂一纪。",
            "暮年不料逢阿瞒，厚币赎之归故里。",
            "惜哉此女不得如，终竟老死留穹庐。",
            "空余诗话传凄恻，不减胡笳十八拍。"
        ],
        "notes": "",
        "id": "cc6bf0a80edd8200f7bc3f1141ce03a8"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "雷公保国寺画壁",
        "preface": "",
        "paragraphs": [
            "我游保国三十年，昔者童稚今华颠。",
            "僧非昔人屋亦改，仰视乔木皆参天。",
            "惟余画壁屹相向，尘封蛛网犹依然。",
            "空王龙钟曳杖立，弥勒游戏挑囊眠。",
            "不知寺已几兴废，独此经久无变迁。",
            "我来摩挲三太息，欲去不忍空留连。",
            "丁宁老僧为守护，慎勿破壁随云烟。",
            "作诗仍以示来者，此诗此画当俱传。"
        ],
        "notes": "",
        "id": "65d212b0b201f5620db72cf8c8369a46"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "憩雷公山",
        "preface": "",
        "paragraphs": [
            "酒薄饮难醉，山寒梦不成。",
            "窗间残月影，枕上晓钟声。",
            "邱壑平生事，山林少日情。",
            "白头翁老矣，数亩未经营。"
        ],
        "notes": "",
        "id": "cadc6f5772dd1775b04a741262a48560"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "金沙寺",
        "preface": "",
        "paragraphs": [
            "古寺同真率，君家更秩筵。",
            "酒杯无算饮，橘树不论钱。",
            "胜日携佳客，曾来是去年。",
            "莫嫌频至此，直为主人贤。"
        ],
        "notes": "",
        "id": "64398d41acbef04e48103eaaa04184cc"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "宿正觉寺",
        "preface": "",
        "paragraphs": [
            "古寺荒凉甚，秋风更飒然。",
            "殿焚犹有础，僧老不知年。",
            "但可扶藜至，无因假榻眠。",
            "钟鱼久寂寞，谁施一囊钱。"
        ],
        "notes": "",
        "id": "395b932949ec4086490fc4007df06ce0"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "宝应寺",
        "preface": "",
        "paragraphs": [
            "檀心素面水沉香，一架清阴满院凉。",
            "莫道春归无觅处，春归却在赞公房。"
        ],
        "notes": "",
        "id": "366d556632a3c8e1f893303d3b305dec"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "宿正觉寺",
        "preface": "",
        "paragraphs": [
            "月落僧窗暗，衾单客梦惊。",
            "鸡鸣催客起，犬吠恶人行。",
            "蓐食事已毕，膏车天未明。",
            "畏涂饥饿岁，哪得事宵征。"
        ],
        "notes": "",
        "id": "14e287040783ab3a05b65bfce43b10b7"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "相峰寺",
        "preface": "",
        "paragraphs": [
            "一灯投宿阿兰若，雨过凉生夜气清。",
            "何许秋声惊客梦，簷间不断一铃鸣。"
        ],
        "notes": "",
        "id": "0ab0e04b5328cb6cb3e324c474ddbe76"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "陪张舍人出郊",
        "preface": "",
        "paragraphs": [
            "官桠千寻大，清溪五尺流。",
            "眼看春事适，心与老农谋。",
            "节物年年好，田园事事幽。",
            "缓归陪皂盖，觅句待苏州。"
        ],
        "notes": "",
        "id": "98f3c734d138bf5eec9dd97861ee8830"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "悠悠造物何所为，贤愚共滞令人悲。",
            "男儿不恨功名晚，功名必在老大时。"
        ],
        "notes": "",
        "id": "158ef3bbcd9d84ad4aaa344716186bfe"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "好事不知谁尔汝，还能郭索到樽前。"
        ],
        "notes": "",
        "id": "7a445c3685b7c023b3df8aa73490ade7"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "甘餐不美鸩，毒终非可戒。"
        ],
        "notes": "",
        "id": "dacbe571958ec97ee1758f754510014a"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "远及水中蟹，直以投葅醢。"
        ],
        "notes": "",
        "id": "3312559192e8b088f4fca67f6259747b"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "句  其五",
        "preface": "",
        "paragraphs": [
            "故人怜我贫，走送不待买。"
        ],
        "notes": "",
        "id": "15eeb98d787488cc25b3948efb6f14ad"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "句  其六",
        "preface": "",
        "paragraphs": [
            "朝来蟹眼方新试，昨夜灯花早得知。"
        ],
        "notes": "",
        "id": "43825b0cf32fa33256dc8f7f3cc185be"
    },
    {
        "author": "曾季貍",
        "dynasty": "宋",
        "type": "诗",
        "rhythmic": "",
        "title": "句  其七",
        "preface": "",
        "paragraphs": [
            "惟有山茶殊奈久，独能探月占春风。"
        ],
        "notes": "",
        "id": "f21c1bdd239b9d98bcfaa78d5c269eeb"
    }
]