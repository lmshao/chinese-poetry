[
    {
        "author": "张均",
        "dynasty": "唐",
        "type": "诗",
        "rhythmic": "",
        "title": "和尹懋登南楼",
        "preface": "",
        "paragraphs": [
            "客来已两春，更瞻韶光早。",
            "花鸟既环合，江山复骈抱。",
            "楼形写北潭，堞势凌青岛。",
            "白云谢归鴈，驰怀洛阳道。"
        ],
        "notes": "",
        "id": "db27aee24ddf3192448fb9e8f0fd521a"
    },
    {
        "author": "张均",
        "dynasty": "唐",
        "type": "诗",
        "rhythmic": "",
        "title": "江上逢春",
        "preface": "",
        "paragraphs": [
            "离忧耿未和，春虑忽蹉跎。",
            "择木猿知去，寻泥燕独过。",
            "惊花飜霁日，垂柳拂烟波。",
            "激意屡怡赏，无如乡念何。"
        ],
        "notes": "",
        "id": "b2c3b2820a2cdc15ab796487585dae16"
    },
    {
        "author": "张均",
        "dynasty": "唐",
        "type": "诗",
        "rhythmic": "",
        "title": "九日巴丘登高",
        "preface": "",
        "paragraphs": [
            "客心惊暮序，宾鴈下沧洲。",
            "共赏重阳节，言寻戏马游。",
            "湖风扶戍柳，江雨暗山楼。",
            "且酌东篱酒，聊祛南国忧。"
        ],
        "notes": "",
        "id": "1c95c6bc53d73a4c358682b17fccae6d"
    },
    {
        "author": "张均",
        "dynasty": "唐",
        "type": "诗",
        "rhythmic": "",
        "title": "和尹懋秋夜游㴩湖二首 一",
        "preface": "",
        "paragraphs": [
            "远水沈西日，寒沙聚夜鸥。",
            "平湖乘月满，飞棹接星流。",
            "黄叶鸣凄吹，苍葭扫暗洲。",
            "愿移沧浦赏，归待颍川游。"
        ],
        "notes": "",
        "id": "5f447831b88f864dd332ca30fea71b80"
    },
    {
        "author": "张均",
        "dynasty": "唐",
        "type": "诗",
        "rhythmic": "",
        "title": "和尹懋秋夜游㴩湖二首 二",
        "preface": "",
        "paragraphs": [
            "湾潭幽意深，杳霭涌寒岑。",
            "石痕秋水落，岚气夕阳沈。",
            "澄彻天为底，渊玄月作心。",
            "青溪非大隐，归弄白云浔。"
        ],
        "notes": "",
        "id": "f61bc0c0e492371630c9a178d4c7c280"
    },
    {
        "author": "张均",
        "dynasty": "唐",
        "type": "诗",
        "rhythmic": "",
        "title": "岳阳晚景",
        "preface": "",
        "paragraphs": [
            "晚景寒鵶集，秋风旅鴈归。",
            "水光浮日出，霞彩暎江飞。",
            "洲白芦花吐，园红柿叶稀。",
            "长沙卑湿地，九月未成衣。"
        ],
        "notes": "",
        "id": "6b5475ff5b7b8365cdedbd73f4b6fef5"
    },
    {
        "author": "张均",
        "dynasty": "唐",
        "type": "诗",
        "rhythmic": "",
        "title": "流合浦岭外作",
        "preface": "",
        "paragraphs": [
            "瘴江西去火为山，炎徼南穷鬼作关。",
            "从此更投人境外，生涯应在有无间。"
        ],
        "notes": "",
        "id": "f259d1f5d55c058aecf70888a54daf06"
    }
]