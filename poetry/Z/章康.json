[
    {
        "author": "章康",
        "dynasty": "宋",
        "type": "诗",
        "rhythmic": "",
        "title": "诗一首",
        "preface": "",
        "paragraphs": [
            "掩关作夏计，长日独清坐。",
            "戎葵竞自花，安榴粲成朵。",
            "时芳讵容歇，幽赏无不可。",
            "微风忽吹来，谅亦深知我。"
        ],
        "notes": "",
        "id": "fe11441caf7ac1a8a7b095bff33e9c6b"
    },
    {
        "author": "章康",
        "dynasty": "宋",
        "type": "诗",
        "rhythmic": "",
        "title": "秋兴",
        "preface": "",
        "paragraphs": [
            "有客凋双鬓，吟秋费几诗。",
            "天高鸟去疾，云薄雨来迟。",
            "日落山川迥，风回草木悲。",
            "追寻十年事，伫立独多时。"
        ],
        "notes": "",
        "id": "e7e1c2dea134e381d1f2666c0758cae3"
    },
    {
        "author": "章康",
        "dynasty": "宋",
        "type": "诗",
        "rhythmic": "",
        "title": "迁居亲戚携酒见过",
        "preface": "",
        "paragraphs": [
            "老吾元住雪边崖，万事无堪两鬓华。",
            "顷岁西河方借宅，今年东野又般家。",
            "巷深政恐难邀客，地空何妨学种花。",
            "多谢所亲相暖热，新生涯即旧生涯。"
        ],
        "notes": "",
        "id": "d8ede1ba3c7bd282b7efef030faf8f8c"
    },
    {
        "author": "章康",
        "dynasty": "宋",
        "type": "诗",
        "rhythmic": "",
        "title": "游龙山",
        "preface": "",
        "paragraphs": [
            "名山久相望，今日为著屐。",
            "到寺第一义，古松互蟠屈。",
            "一一龙蛇形，风雷气萧瑟。",
            "缨络桧两株，皆数百年物。",
            "灯耿青荧荧，像设暗金碧。",
            "空廊极徘徊，老屋共崪兀。",
            "僧房小槃礴，西原访泉石。",
            "于其最幽绝，似可便筑室。",
            "因而思古人，多有爱山癖。",
            "要之亦何为，一赏事已毕。",
            "上方不及登，尚或俟他日。",
            "无非会心处，妙同箭锋直。",
            "山灵谓何如，移文兹不必。",
            "作诗留山中，并可告来辙。"
        ],
        "notes": "",
        "id": "7c16efbf66169566eca5bb83db7341e1"
    }
]