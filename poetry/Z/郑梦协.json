[
    {
        "author": "郑梦协",
        "dynasty": "宋",
        "type": "词",
        "rhythmic": "八声甘州",
        "title": "",
        "preface": "",
        "paragraphs": [
            "大江流日夜，客心愁、不禁晚来风。",
            "把英雄□气，兴衰馀事，吹散无踪。",
            "但有山围故国，依旧夕阳中。",
            "直北神州路，几点飞鸿。",
            "欲问周郎赤壁，叹沙沈断戟，烟锁艨艟。",
            "听波声如语，空乱荻花丛。",
            "甚云间、平安信少，到黄昏、偏映落霞红。",
            "莼鲈美，扁舟归去，相伴渔翁。"
        ],
        "notes": "",
        "id": "8e33a72d948e31705fa74a6f471c15f1"
    }
]