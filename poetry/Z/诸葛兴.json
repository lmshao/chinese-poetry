[
    {
        "author": "诸葛兴",
        "dynasty": "宋",
        "type": "诗",
        "rhythmic": "",
        "title": "会稽颂  其一",
        "preface": "",
        "paragraphs": [
            "瞻越山兮镜之东，鬰乔木兮岑丛。",
            "倚青霞兮窆石，枕碧流兮宝宫。",
            "端黻冕兮穆穆，列俎豆兮雍雍。",
            "梅为梁兮挟风雨，倏而来兮忽而去。",
            "芝产殿兮间见，橘垂庭兮犹古。",
            "壁腾辉兮桂荐瑞，书金简兮缄石匮。",
            "朝万玉兮可想，探灵文兮何秘。",
            "嗟洚水兮横流，民昏垫兮隠忧。",
            "运大智兮无事，锡洪范兮攸畴。",
            "身劳兮五岳，迹书兮九州。",
            "亶王心兮不矜，迄四海兮歌讴。",
            "猗圣宋兮中兴，驻翠跸兮稽城。",
            "独怀勤兮旷代，粲奎文兮日星。",
            "扬舲兮拊鼓，吴歈兮郑舞。",
            "奠桂酒兮兰肴，庶几髣髴兮菲食卑宫之遗矩。"
        ],
        "notes": "",
        "id": "e999485183362f7bbee09f640d91ebdf"
    },
    {
        "author": "诸葛兴",
        "dynasty": "宋",
        "type": "诗",
        "rhythmic": "",
        "title": "会稽颂  其二",
        "preface": "",
        "paragraphs": [
            "肇三圣兮传一中，建人极兮参洪蒙。",
            "元圭锡兮汝绩，昭华归兮汝躬。",
            "大道公兮均嬗继，家天下兮繇姒氏。",
            "嵩石兮发祥，讴歌兮与子。",
            "誓甘野兮服叛，养国老兮贵齿。",
            "席不重兮味不贰，琴瑟屏兮钟鼓置。",
            "思皇训兮克俭，心敬承兮敢坠。",
            "祀四百兮绵景祚，兆大横兮垂异世。",
            "越山兮蜿蜒，镜水兮漪涟。",
            "焕祠宫兮屹峙，肃庑祀兮愉然。",
            "端冕兮龙章，执圭兮琳琅。",
            "想规重兮矩叠，恍韶奏兮铿锵。"
        ],
        "notes": "",
        "id": "bafd75eb4c9543e2431f1f6f0f663d50"
    },
    {
        "author": "诸葛兴",
        "dynasty": "宋",
        "type": "诗",
        "rhythmic": "",
        "title": "会稽颂  其三",
        "preface": "",
        "paragraphs": [
            "披竹简兮典谟，圣手断兮唐虞。",
            "登群龙兮辅翌，萃一堂兮都俞。",
            "知人兮帝之哲，动天兮帝之德。",
            "画象兮民不犯，舞干兮苗已格。",
            "迨一旅兮中兴，严庙貌兮稽陵。",
            "感会遇兮风云，崇像饰兮股肱。",
            "愤夷楚兮陵上国，忽庭坚兮祀俄息。",
            "泚麟笔兮特书，喟夷吾兮有力。",
            "何汲汲兮诡诞，谓明良兮相贼。",
            "奸雄托兮自文，慨齐东兮毋惑。",
            "仰而观兮典礼秩，俯而察兮草木殖。",
            "功之远兮难名，民之思兮无斁。"
        ],
        "notes": "",
        "id": "002c9f93ad09b88cd7863984caee3c2a"
    },
    {
        "author": "诸葛兴",
        "dynasty": "宋",
        "type": "诗",
        "rhythmic": "",
        "title": "会稽颂  其四",
        "preface": "",
        "paragraphs": [
            "睇禹陵兮岿然，邃珍馆兮蟺蜎。",
            "敞别室兮遗象，崇英霸兮千年。",
            "谂越民兮非黩祀，推世家兮自迁史。",
            "肇无余兮开国，传后裔兮奋起。",
            "痛夫椒兮深衄，同国人兮劳佚。",
            "采蕺兮食何味，尝胆兮志密笃。",
            "封以内兮种所司，阃以外兮蠡所知。",
            "羌厉志兮澡耻，迄乘时兮决机。",
            "盟上国兮王致胙，按山南兮恢土宇。",
            "陟鉴台兮睨东海，矩天门兮模地户。",
            "惜规图兮不弘，几弓藏兮犬烹。",
            "蹇七术兮遗恨，怅五湖兮遐征。",
            "尚蝉嫣兮复续，终与享于鼻祖之庭。"
        ],
        "notes": "",
        "id": "fbbec3c9290e7d1727581b8f90a65d97"
    },
    {
        "author": "诸葛兴",
        "dynasty": "宋",
        "type": "诗",
        "rhythmic": "",
        "title": "会稽颂  其五",
        "preface": "",
        "paragraphs": [
            "书畀姒兮力沟洫，民奠居兮勤稼穑。",
            "降嬴刘兮言水利，嘉邺渠兮夸郑国。",
            "慨元光兮瓠子决，彼鄃封兮河之北。",
            "悼一言兮贻时害，诿天事兮非人力。",
            "昔越守兮得贤侯，虑远久兮为民谋。",
            "镜一湖兮陂万顷，备潴泄兮岁有秋。",
            "宁杀身兮利人，抑洙泗兮称仁。",
            "嗟后来兮私己，田吾湖兮寖湮。",
            "湖之复兮畴继，侯之心兮万世。",
            "酌清流兮撷兰芷，奉明荐兮非昵祀。"
        ],
        "notes": "",
        "id": "07ee1d7843db6a4f05eb01ac6f6d78cd"
    },
    {
        "author": "诸葛兴",
        "dynasty": "宋",
        "type": "诗",
        "rhythmic": "",
        "title": "会稽颂  其六",
        "preface": "",
        "paragraphs": [
            "典午西兮金谷辈，渡而东兮蔼多士。",
            "嘉内史兮屏浮华，淡物累兮颐天粹。",
            "升冶城兮遐想，友东山兮雅志。",
            "修禊事兮兰亭，觞曲水兮群英。",
            "追雩风兮涵泳，渺万化兮均平。",
            "纪清游兮感慨，剡形忘兮神诣。",
            "蔚翔凤兮一札，宝连城兮千祀。",
            "太傅起兮为苍生，扶晋鼎兮蹙苻秦。",
            "内史归兮乐山水，师万石兮饬子孙。",
            "出与处兮两贤，意易地兮皆然。"
        ],
        "notes": "",
        "id": "ae7cab90bbafdaabd9ab5e61f270d3c8"
    },
    {
        "author": "诸葛兴",
        "dynasty": "宋",
        "type": "诗",
        "rhythmic": "",
        "title": "会稽颂  其七",
        "preface": "",
        "paragraphs": [
            "山簇簇兮环湖，水淼淼兮萦纡。",
            "人何游兮明镜，鸟何飞兮画图。",
            "怀贺老兮今昔，想逸致兮林庐。",
            "老之襟兮天阔，老之神兮秋月。",
            "飞翰兮龙鸾，吐词兮冰雪。",
            "际熙运兮开元，司缛典兮春官。",
            "凌玉霄兮倚华盖，骖骏驭兮升西昆。",
            "俄清梦兮绵绵，恍乘云兮登仙。",
            "觐紫皇兮玉宸，聆九奏兮钧天。",
            "牋天公兮遂志，鼓予枻兮锦里。",
            "吾朋兮鸥鹭，吾宾兮烟水。",
            "野服兮蹁跹，斑衣兮娭戏。",
            "缅高贤兮非苟于去就，其庶几兮东门之傅鸱夷之子。"
        ],
        "notes": "",
        "id": "ec103acb34d1556aa346bf77c0c5a547"
    },
    {
        "author": "诸葛兴",
        "dynasty": "宋",
        "type": "诗",
        "rhythmic": "",
        "title": "会稽颂  其八",
        "preface": "",
        "paragraphs": [
            "虬髯起兮龙翔，耀兵威兮八方。",
            "法羽林兮严禁卫，握钩陈兮扫欃枪。",
            "视诸将兮哙等伍，咨旧臣兮忠且武。",
            "耸万目兮矩矱，卫九重兮心膂。",
            "维东南兮都会，辱吾王兮镇抚。",
            "畅威惠兮千载，𬯎福祥兮兹土。",
            "瞻衮服兮煌煌，荐蕙肴兮葵觞。",
            "匪震慑兮罗池，亶爱思兮桐乡。",
            "王之泽兮流后裔，更累叶兮奋忠义。",
            "孰旌表兮陪庙祀，显一门厉斯世。"
        ],
        "notes": "",
        "id": "5d8c507a2d5040267f0e0798e1d220fb"
    },
    {
        "author": "诸葛兴",
        "dynasty": "宋",
        "type": "诗",
        "rhythmic": "",
        "title": "会稽颂  其九",
        "preface": "",
        "paragraphs": [
            "悄丛祠兮江之湄，懔予心兮肃祗。",
            "表卓行兮尚之祀，垂妙辞兮淳之碑。",
            "嗟窈窕兮践天性，一念烈兮万古镜。",
            "山眉兮苍苍，江练兮茫茫。",
            "江之水兮可谒，娥之灵兮不可歇。"
        ],
        "notes": "",
        "id": "786c2ac9240daabede13c942e26e23f4"
    }
]