[
    {
        "author": "周遇圣",
        "dynasty": "宋",
        "type": "诗",
        "rhythmic": "",
        "title": "咏瑞粟  其一",
        "preface": "",
        "paragraphs": [
            "瑞出双莲与九芝，何如瑞粟见明时。",
            "一根异彼禾同颖，四穗多于麦两岐。",
            "纪载简编前未有，献诸郡国事非欺。",
            "三年宰邑书成绩，悠久难磨颂德碑。"
        ],
        "notes": "",
        "id": "2c6befc2f0e5caa40cc7da6159181b8a"
    },
    {
        "author": "周遇圣",
        "dynasty": "宋",
        "type": "诗",
        "rhythmic": "",
        "title": "咏瑞粟  其二",
        "preface": "",
        "paragraphs": [
            "淳居万山巅，土瘠稀良田。",
            "丰歉系饥饱，民命悬于天。",
            "人忧庚子歉，我见为丰年。",
            "蚕登百谷熟，箱万仓盈千。",
            "异哉粟四穗，一干生南阡。",
            "岂无连理木，亦有双华莲。",
            "维兹孕瑞粟，庶补民艰鲜。",
            "嘉生本协气，此事非偶然。",
            "窃闻野老说，守令仁且贤。",
            "官清简案牍，刑省空扉圜。",
            "农耕士力学，工肆商充廛。",
            "午鸡桑树鸣，夜犬花村眠。",
            "君不见渔阳歌秀麦，善政青史编。",
            "又不见中牟书嘉禾，德化今古传。",
            "猗欤际圣代，奇祥呈八埏。",
            "愿言叫阊阖，入奏冕旒前。"
        ],
        "notes": "",
        "id": "a33ea035058afd7256f6dd7caac0ad85"
    }
]