[
    {
        "author": "张励",
        "dynasty": "宋",
        "type": "诗",
        "rhythmic": "",
        "title": "题张公翊清溪图",
        "preface": "",
        "paragraphs": [
            "九华鬰兮江南山，清溪下兮贯山间。",
            "江北骛兮溪东旋，浊汤汤兮清漫漫。",
            "山几转兮水几盘，近交臂兮远连环。",
            "决天末兮浮云端，齐之山兮秋之浦。",
            "景晦明兮气吞吐，草木蓊兮媚林莽。",
            "绣屏张兮翠绡舞，深窈窕兮掩幽坞。",
            "雨吟猿兮风啸虎，下凫雁兮泳鲂𫚈。",
            "商之樯兮渔之罟，互出没兮更散聚。",
            "樵有舍兮梵有宇，云岩阿兮棘樊圃。",
            "翚连甍兮岸之浒，弄潺湲兮棹容与。",
            "中横绝兮梁为渡，隠孤城兮其西去。",
            "春之朝兮秋之夕，风既清兮月又白。",
            "遐矫首兮俯陈迹，携佳人兮不可得。",
            "空远望兮中感百，思悠悠兮情恻恻。",
            "怅兴亡兮怀今昔，独兹溪兮无终极。",
            "嗟夫人兮摆尘滓，遥徜徉兮玩山水。",
            "移山川兮置窗几，手舒卷兮千万里。",
            "辀余车兮秣余马，往其从兮山之下。",
            "枻吾舟兮泛清泻，乐鱼鸟兮放林野。",
            "愿未适兮胡为者，聊寓言兮公墨画。"
        ],
        "notes": "",
        "id": "99edb921fde23b3c746f17d4e204722c"
    },
    {
        "author": "张励",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "莫言伯道无儿嗣，看取千秋祀事存。"
        ],
        "notes": "",
        "id": "c5576d7d3984d78911abb9024820f028"
    },
    {
        "author": "张励",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "青林蔽日明为晦，绀宇生风暑亦秋。"
        ],
        "notes": "",
        "id": "206f1c32782379c1ea2c0ca3e953328d"
    }
]