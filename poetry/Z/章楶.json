[
    {
        "author": "章楶",
        "dynasty": "宋",
        "type": "诗",
        "rhythmic": "",
        "title": "运司园亭十咏 山堂",
        "preface": "",
        "paragraphs": [
            "古木鬰参天，苍苔下封路。",
            "幽花无时歇，丑石终朝踞。",
            "水竹散清润，烟云变晨暮。",
            "何必忆山林，直有山林趣。"
        ],
        "notes": "",
        "id": "a55c2abbb3d5ca0e830657edb0b15d61"
    },
    {
        "author": "章楶",
        "dynasty": "宋",
        "type": "诗",
        "rhythmic": "",
        "title": "运司园亭十咏 玉溪堂",
        "preface": "",
        "paragraphs": [
            "堂因水得名，方沼当其后。",
            "漪澜荡榱桷，窗户挹花柳。",
            "虫鱼不避人，鸥鹭若相友。",
            "午枕夏簟凉，此乐亦奚有。"
        ],
        "notes": "",
        "id": "f54bac506bd7c2cca7c33e408ce829d5"
    },
    {
        "author": "章楶",
        "dynasty": "宋",
        "type": "诗",
        "rhythmic": "",
        "title": "运司园亭十咏 雪峰楼",
        "preface": "",
        "paragraphs": [
            "层构压池塘，不僭亦不偪。",
            "影浮绿水静，寒凝雪山色。",
            "抚槛接修竹，连檐引苍栢。",
            "注目望长安，无奈浓云隔。"
        ],
        "notes": "",
        "id": "accfa567c700d98c175d0b59ee0f71be"
    },
    {
        "author": "章楶",
        "dynasty": "宋",
        "type": "诗",
        "rhythmic": "",
        "title": "运司园亭十咏 海棠轩",
        "preface": "",
        "paragraphs": [
            "珍葩寄幽岛，正对孤轩植。",
            "优柔自俯仰，红绿若组织。",
            "春酣晴日曛，坐久浓香逼。",
            "池面净可鉴，朝霞罩澄碧。"
        ],
        "notes": "",
        "id": "7c506f64a64be3bcfa5acc3da351b9b0"
    },
    {
        "author": "章楶",
        "dynasty": "宋",
        "type": "诗",
        "rhythmic": "",
        "title": "运司园亭十咏 月台",
        "preface": "",
        "paragraphs": [
            "蜀地饶夜雨，轻阴多蔽天。",
            "见月月无几，筑台邀婵娟。",
            "高疑桂影近，俯视云幄连。",
            "顾盼已尘外，欲挹瑶宫仙。"
        ],
        "notes": "",
        "id": "8fde50c899d53ff9245bb182dfe3a157"
    },
    {
        "author": "章楶",
        "dynasty": "宋",
        "type": "诗",
        "rhythmic": "",
        "title": "运司园亭十咏 翠锦亭",
        "preface": "",
        "paragraphs": [
            "楩楠百尺余，排列拱檐际。",
            "畏日自成阴，隆冬宁灭翠。",
            "虚旷得寂理，懒僻恣浓睡。",
            "谁知官府中，获此冲漠味。"
        ],
        "notes": "",
        "id": "e55a4c83eb4d87d8832d083df7fb83e8"
    },
    {
        "author": "章楶",
        "dynasty": "宋",
        "type": "诗",
        "rhythmic": "",
        "title": "运司园亭十咏 潺玉亭",
        "preface": "",
        "paragraphs": [
            "傍砌酾小渠，回环是流水。",
            "石蜃吐珠涎，清响醒人耳。",
            "风彻竹影碎，月皎波光起。",
            "飒爽无尘嚣，静适心所喜。"
        ],
        "notes": "",
        "id": "0a8a9bc6cc1a0a703b4c632ac9fd96cc"
    },
    {
        "author": "章楶",
        "dynasty": "宋",
        "type": "诗",
        "rhythmic": "",
        "title": "运司园亭十咏 茅庵",
        "preface": "",
        "paragraphs": [
            "竹间构圆庵，所向自潇洒。",
            "珍禽弄巧舌，宛是居山野。",
            "默坐见真心，万缘尽虚假。",
            "勿陋寻尺地，兹焉息意马。"
        ],
        "notes": "",
        "id": "c62d07d580ea4bb1a70e96454a5a59bd"
    },
    {
        "author": "章楶",
        "dynasty": "宋",
        "type": "诗",
        "rhythmic": "",
        "title": "运司园亭十咏 水阁",
        "preface": "",
        "paragraphs": [
            "架木浮水中，略彴通孤岛。",
            "扶疏花影反，泼刺跳鱼小。",
            "风月所得多，经营信云巧。",
            "隠几寂无人，朱兰萃幽鸟。"
        ],
        "notes": "",
        "id": "2378c9a0e13d0058b93f948b985706d8"
    },
    {
        "author": "章楶",
        "dynasty": "宋",
        "type": "诗",
        "rhythmic": "",
        "title": "运司园亭十咏 小亭",
        "preface": "",
        "paragraphs": [
            "花边二小亭，双跨清渠上。",
            "规模虽甚隘，幽僻良可赏。",
            "幸依佳木阴，未羡大厦广。",
            "不足延赏朋，携筇常独往。"
        ],
        "notes": "",
        "id": "b06c61b3826427d8df5169d7b967391a"
    },
    {
        "author": "章楶",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "湖当荆楚百川会，江自岷峨万里山。"
        ],
        "notes": "",
        "id": "ce24fba6a26ebdf64c14981e361ebd91"
    },
    {
        "author": "章楶",
        "dynasty": "宋",
        "type": "词",
        "rhythmic": "声声令・胜胜令",
        "title": "",
        "preface": "",
        "paragraphs": [
            "帘移碎影，香褪衣襟。",
            "旧家庭院嫩苔侵。",
            "东风过尽，暮云锁，绿窗深。",
            "怕对人、闲枕剩衾。",
            "楼底轻阴。",
            "春信断，怯登临。",
            "断肠魂梦两沈沈。",
            "花飞水远，便从今。",
            "莫追寻。",
            "又怎禁、蓦地上心。"
        ],
        "notes": "",
        "id": "2c59e212b94bb9cb684addaebaa8805d"
    },
    {
        "author": "章楶",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "燕忙莺懒花残，正堤上、柳花飘坠。",
            "轻飞点画青林，谁道全无才思。",
            "闲趁游丝，静临深院，日长门闭。",
            "傍珠帘散漫，垂垂欲下，依前被，风扶起。",
            "兰帐玉人睡觉，怪春衣、雪粘琼缀。",
            "绣床旋满，香球无数，才圆却碎。",
            "时见蜂儿，仰粘轻粉，鱼吹池水。",
            "望章台路杳，金鞍游荡，有盈盈泪。"
        ],
        "notes": "",
        "id": "7a2a831e21cd646f71ba84e43fef1a2e"
    }
]