[
    {
        "author": "赵善赣",
        "dynasty": "宋",
        "type": "诗",
        "rhythmic": "",
        "title": "题岑公洞",
        "preface": "",
        "paragraphs": [
            "真人邈何之，恍忽不可见。",
            "洞居独嵌空，壁留明珠溅。",
            "藤萝含冥蒙，竹柏鬬葱蒨。",
            "至幽合人心，远翠落江面。",
            "野老乘篮舆，使君肆清燕。",
            "日影砌下倒，云容坐间变。",
            "大木岩欲倾，邃壑路微转。",
            "峥嵘施屏风，点缀成彩绚。",
            "虽云急行乐，胜赏殆亦遍。",
            "欲归重盘旋，拂石看古篆。"
        ],
        "notes": "",
        "id": "977548184833a7c444c406129b344dd7"
    }
]