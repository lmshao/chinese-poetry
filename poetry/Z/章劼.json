[
    {
        "author": "章劼",
        "dynasty": "宋",
        "type": "诗",
        "rhythmic": "",
        "title": "咏马当山宁江庙",
        "preface": "",
        "paragraphs": [
            "惊涛汹涌江势恶，一山屹立真瓌奇。",
            "正如匹马勇赴敌，万夫辟易莫敢支。",
            "氤氲山腋云气聚，焜燿庙貌神灵栖。",
            "风帆浪舶香火盛，旱魃雨厉牛羊刲。",
            "三元水府各雄据，此实上元开府处。",
            "阴兵擐甲扬灵旗，绍兴勤王宽北顾。",
            "涂金大扁于湖书，八法森森鬼神护。",
            "通犀宝带酾龙珠，罗献渠渠严掌故。",
            "我曹一拜王之庭，坎坎击鼓牲酒陈。",
            "萧骚古木云四合，路左怪石蹲麒麟。",
            "人心倾止形势壮，区区马迹何庸神。",
            "秋风愿借一帆便，笠潭正好羹鲈莼。"
        ],
        "notes": "",
        "id": "da2711774227bb8442cf1a17d845c1c2"
    }
]