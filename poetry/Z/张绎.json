[
    {
        "author": "张绎",
        "dynasty": "宋",
        "type": "诗",
        "rhythmic": "",
        "title": "寄友人",
        "preface": "",
        "paragraphs": [
            "有客厌事事，洁身山之幽。",
            "寒暑不相贷，乃有卒岁忧。",
            "有生此有事，简之成赘疣。",
            "澄江本无浪，不如信虚舟。",
            "六经力道要，无以利心求。",
            "一朝与理会，万境真天游。",
            "伊水正清泠，子行无滞留。",
            "西风昨夜至，送子至中流。",
            "落月洒残梦，已看古岸头。",
            "我病强送君，是行良难俦。",
            "异时清门下，谁识东陵侯。"
        ],
        "notes": "",
        "id": "ab7b8882e69af395a4473798d0297f30"
    },
    {
        "author": "张绎",
        "dynasty": "宋",
        "type": "诗",
        "rhythmic": "",
        "title": "书座右",
        "preface": "",
        "paragraphs": [
            "凡语必忠信，凡行必笃敬。",
            "饮食必慎节，字画必楷正。",
            "容貌必端庄，衣冠必肃整。",
            "步履必安详，居处必正静。",
            "作事必谋始，出言必顾行。",
            "常德必固持，然诺必重应。",
            "见善如己出，见恶如己病。",
            "凡此十四者，我皆未深省。",
            "书此当座隅，朝夕视为警。"
        ],
        "notes": "",
        "id": "5990bbed295d2c249f5dc4db500d3cb7"
    }
]