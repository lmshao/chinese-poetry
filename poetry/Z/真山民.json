[
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "幽居杂兴",
        "preface": "",
        "paragraphs": [
            "松桂小菟裘，山扉幽更幽。",
            "蜂王衙早晚，燕子社春秋。",
            "鬓秃难遮老，心宽不贮愁。",
            "年来把锄手，无复揖公侯。"
        ],
        "notes": "",
        "id": "1dc7364f77edcc2c003a050ea1f2fd54"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "新春",
        "preface": "",
        "paragraphs": [
            "余冻雪初干，初晴日骤暄。",
            "人心新岁月，春意旧乾坤。",
            "烟碧柳生色，烧青草返魂。",
            "东风无厚薄，随例到衡门。"
        ],
        "notes": "",
        "id": "24484aa362231d16d04b83fcd079d1ef"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "光霁阁晚望",
        "preface": "",
        "paragraphs": [
            "一阁纳万象，危阑俯渺茫。",
            "白沙难认月，黄叶易为霜。",
            "宿鸟投烟屿，归樵趁野航。",
            "孤吟谁是伴，渔笛起沧浪。"
        ],
        "notes": "",
        "id": "2de3f3e0f314f6230f71a7360e311dfd"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "兴福寺",
        "preface": "",
        "paragraphs": [
            "为厌市喧杂，携诗来此吟。",
            "鸟声山路静，花影寺门深。",
            "楼阁庄严界，池塘清浄心。",
            "松风亦好事，送客出前林。"
        ],
        "notes": "",
        "id": "dbaf69dab07f2dc66b825d7830a42a19"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "夏晚江行",
        "preface": "",
        "paragraphs": [
            "行尽山头路，江空带夕晖。",
            "风蝉声不定，水鸟影同飞。",
            "萧散乌藤杖，轻𩭹白苎衣。",
            "试呼垂钓者，分我半苔矶。"
        ],
        "notes": "",
        "id": "b0e7d165e38d03ef25a0660b6a755f88"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "修真院访崔道士",
        "preface": "",
        "paragraphs": [
            "竹扉苍藓墙，林下小丹房。",
            "风定香烟直，月斜帘影长。",
            "瀹茶泉味别，点易露痕香。",
            "安得栖尘外，求师却老方。"
        ],
        "notes": "",
        "id": "61e307f18223494b0682cf251580fd07"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "春游和胡叔芳韵",
        "preface": "",
        "paragraphs": [
            "春光泼眼明，占胜得新亭。",
            "棠醉风扶起，柳眠鶑唤醒。",
            "非无杯泛绿，安得鬓皆青。",
            "且事日为乐，歌声莫暂停。"
        ],
        "notes": "",
        "id": "b25a1754d86d74f77baf82ef763fabea"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "山亭避暑",
        "preface": "",
        "paragraphs": [
            "怕碍清风入，丁宁莫下帘。",
            "地皆宜避暑，人自要趋炎。",
            "竹色水千顷，松声风四簷。",
            "此中有幽致，多取未伤廉。"
        ],
        "notes": "",
        "id": "e74019e830b38a2f26b3099911bb55a6"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "三山旅夜",
        "preface": "",
        "paragraphs": [
            "独坐本无况，凄凉更旅中。",
            "槛低簷碍月，窗破纸吟风。",
            "邻馆笛三弄，谯楼鼓二通。",
            "半觞聊自适，新荔擘轻红。"
        ],
        "notes": "",
        "id": "ac15d0addcc9ff1741e9b9ee34fd7e47"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "枕上偶成",
        "preface": "",
        "paragraphs": [
            "长夜更难晓，天寒吟思清。",
            "梦魂山馆枕，灯影雪窗檠。",
            "守拙踈生理，安贫识世情。",
            "凄风响簷竹，岂是不平声。"
        ],
        "notes": "",
        "id": "938ad87c83db22b493bece1f4befc631"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "泊白沙渡",
        "preface": "",
        "paragraphs": [
            "日暮片帆落，渡头生暝烟。",
            "与鸥分渚泊，邀月共船眠。",
            "灯影渔舟外，湍声客枕边。",
            "离怀正无奈，况复听啼鹃。"
        ],
        "notes": "",
        "id": "d8795dc361b65357ca2fafd6d1101659"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "夜话无上人房",
        "preface": "",
        "paragraphs": [
            "蒲团一榻上，坐到夜将分。",
            "窗月灯昏见，岩泉雨歇闻。",
            "茶瓯胜饮酒，禅语当论文。",
            "只恐红尘迹，涴师松下云。"
        ],
        "notes": "",
        "id": "4d51cc94f730fe36fd86190f5412360d"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "独坐",
        "preface": "",
        "paragraphs": [
            "寒斋淡无味，孤坐思悠悠。",
            "时事三缄口，年光一转头。",
            "有书遮老眼，无药疗闲愁。",
            "假使丹心在，衰迟也合休。"
        ],
        "notes": "",
        "id": "fc6913b8039064e99f461a86fd8f7374"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "春日",
        "preface": "",
        "paragraphs": [
            "韶光今几许，我欲问流鶑。",
            "花影扫不去，草根锄又生。",
            "心空诸妄息，身老万缘轻。",
            "正是春风好，幽兰不肯争。"
        ],
        "notes": "",
        "id": "3603fca0fa37be2d3a3252d25c00e72c"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "晓行山间",
        "preface": "",
        "paragraphs": [
            "出门谁是伴，只约瘦藤行。",
            "一二里山径，两三声晓鶑。",
            "乱峰相出没，初日乍阴晴。",
            "僧舍在何许，隔林钟磬清。"
        ],
        "notes": "",
        "id": "f58283ee21db96735cea8c6136c36667"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "山间次季芳韵",
        "preface": "",
        "paragraphs": [
            "好山多在眼，尘事少关心。",
            "风竹有声画，石泉无操琴。",
            "许猿分野果，留鹤守云林。",
            "不是闲边客，谁来此地吟。"
        ],
        "notes": "",
        "id": "d8908599d7e859742d0adb798c464d40"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "春感",
        "preface": "",
        "paragraphs": [
            "春光元自好，我却为春愁。",
            "但见柳青眼，不知人白头。",
            "一身浮似寄，百岁去如流。",
            "頼有芳樽在，花前日醉游。"
        ],
        "notes": "",
        "id": "f2e31550d5bfdf7fe279a0945e463635"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "春晓园中",
        "preface": "",
        "paragraphs": [
            "绿阴留我立，清晓小阑东。",
            "林外一鸠雨，柳边双燕风。",
            "吟怀愁渺渺，春事去匆匆。",
            "莫恨芳菲尽，葵榴花又红。"
        ],
        "notes": "",
        "id": "86a85a99aa301fe9ee2f267fef1a5746"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "溪行",
        "preface": "",
        "paragraphs": [
            "春暖溪西路，行吟又几回。",
            "水清明白鹭，花落失青苔。",
            "云过日吞吐，树摇风往来。",
            "渔歌听未了，欲去又徘徊。"
        ],
        "notes": "",
        "id": "00a870ce9b588e904b8e8ad80c57dd4f"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "除夜约张梅境饮",
        "preface": "",
        "paragraphs": [
            "今日又除夕，君能为我来。",
            "烛光红照席，酒浪绿摇杯。",
            "腊带愁吟去，春随笑脸回。",
            "相看俱健在，莫管岁华催。"
        ],
        "notes": "",
        "id": "c01a642e5a9fc82ed06b32f7239f0aac"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "渡江之越宿萧山县",
        "preface": "",
        "paragraphs": [
            "昨夜大江舟，今宵小驿楼。",
            "只身千里客，孤枕一灯秋。",
            "市酒难成醉，乡书莫寄愁。",
            "胸中无史记，浪作会稽游。"
        ],
        "notes": "",
        "id": "6f046e5b2b1e238de0724f5bc71614f0"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "宿宝胜寺",
        "preface": "",
        "paragraphs": [
            "苦吟吟未了，只向两廊行。",
            "月去塔无影，风来铎有声。",
            "禅心随水净，佛眼共灯明。",
            "安得云边住，与僧分此情。"
        ],
        "notes": "",
        "id": "e538d2243196f4ba20bf3bee25d6b354"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "闲居",
        "preface": "",
        "paragraphs": [
            "虚明两竹窗，济楚一书房。",
            "风动鸟移树，花香蝶过墙。",
            "身安知病少，昼静觉春长。",
            "未必全无事，终焉也胜忙。"
        ],
        "notes": "",
        "id": "0c21715b589626b351be9f1cb642276a"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "兵后寓舍送春",
        "preface": "",
        "paragraphs": [
            "触景多怀旧，凭栏易怆神。",
            "飞花游荡子，古木老成人。",
            "世换山如醉，田荒草自新。",
            "乡关渺何处，回首暗风尘。"
        ],
        "notes": "",
        "id": "0d937857b9a3e1a84b689ba055a0f9da"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "楼居",
        "preface": "",
        "paragraphs": [
            "携书来过此，便觉少尘埃。",
            "簷冷留云宿，窗明报月来。",
            "闲愁山隔断，幽梦鸟呼回。",
            "湖海元龙气，从渠俗子猜。"
        ],
        "notes": "",
        "id": "504ad44841e43a76366c5302d11f97f4"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "兰溪舟中",
        "preface": "",
        "paragraphs": [
            "一舸下中流，西风两岸秋。",
            "橹声摇客梦，帆影挂离愁。",
            "落日鱼虾市，长烟芦荻洲。",
            "篙人夜相语，明发又严州。"
        ],
        "notes": "",
        "id": "cfb562d64c69320066efc1ad121b5af1"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "兵后刘秀宽见过",
        "preface": "",
        "paragraphs": [
            "冉冉岁云暮，闲居安所之。",
            "途穷身是累，痛定语犹悲。",
            "衰鬓数茎雪，空囊一卷诗。",
            "儒衣例如此，惜也不逢时。"
        ],
        "notes": "",
        "id": "65924fbb3a05d055057736c7a3f58280"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "清明",
        "preface": "",
        "paragraphs": [
            "清明今日是，原上一经过。",
            "新葬冢无数，未来人更多。",
            "此生曾悟否，不乐复如何。",
            "莫待浇坟土，樽前且醉歌。"
        ],
        "notes": "",
        "id": "3266285b334d9e0a354167084dcab221"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "临江晓行",
        "preface": "",
        "paragraphs": [
            "茅舍乱鸡声，疎林淡见星。",
            "霜轻留草绿，雾暗失山青。",
            "踪迹去来燕，交游聚散萍。",
            "浮生原是客，不必恨飘零。"
        ],
        "notes": "",
        "id": "58776d2c8cc65fa46f28dda5df13b9a1"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "寄郭月篷",
        "preface": "",
        "paragraphs": [
            "烟波秋草外，活计一渔篷。",
            "淡月明寒苇，新霜醉晓枫。",
            "身虽殊出处，道岂有穷通。",
            "俯仰看人面，何如数过鸿。"
        ],
        "notes": "",
        "id": "5120be3c53f1cf815d8a05d27ff0d3f8"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "舟中峡口",
        "preface": "",
        "paragraphs": [
            "乱山如碧玉，处处见鹃花。",
            "水涨傍分港，舟行倒走沙。",
            "宿依沽酒市，饭过钓鱼家。",
            "喜脱风波险，推篷数暝鸦。"
        ],
        "notes": "",
        "id": "d48cd286e33726e0a1a38441d1bfea11"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "次韵章剑溪山居",
        "preface": "",
        "paragraphs": [
            "想无书赴陇，林鹤莫惊猜。",
            "曳杖云同出，开帘山自来。",
            "池堪供洗砚，篱不碍观梅。",
            "静倚长松立，藤花点翠苔。"
        ],
        "notes": "",
        "id": "fffb9718a93f94bae8d9bf887f49a1d6"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "夏日",
        "preface": "",
        "paragraphs": [
            "虚窗暑亦凉，境静昼偏长。",
            "树色烟明灭，蝉声风抑扬。",
            "家贫书是业，身老睡为乡。",
            "赤日黄埃客，纷纷为底忙。"
        ],
        "notes": "",
        "id": "f3723943c35c3eea25566a1d1ce91186"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "岁除寄王中斋",
        "preface": "",
        "paragraphs": [
            "徂岁已匆匆，何人似此翁。",
            "事虽随世异，道不与冬穷。",
            "身老心犹壮，髯斑脸自红。",
            "椒花一杯酒，明日又春风。"
        ],
        "notes": "",
        "id": "296e129265a2e45d8d1eca20738028a6"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "宋道士同游白云关",
        "preface": "",
        "paragraphs": [
            "扶携方外友，来入白云关。",
            "八九峰如画，两三人倚栏。",
            "棋声敲竹外，帘影落花间。",
            "一曲瑶琴罢，翠阴生昼寒。"
        ],
        "notes": "",
        "id": "ffb733d052657de1eb322675a8bdfa6a"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "妙因寺次施敬所韵",
        "preface": "",
        "paragraphs": [
            "松萝一径阴，踏破白云深。",
            "约客分茶供，逢僧倚竹吟。",
            "鼠留香篆迹，禽和阁铃音。",
            "话久不知晚，新萤照出林。"
        ],
        "notes": "",
        "id": "da553c759fcf76d785607cdc68a13cb3"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "晚春",
        "preface": "",
        "paragraphs": [
            "有恨青春老，无营白昼长。",
            "叶新林换绿，花落地生香。",
            "雨意一番足，人家百事忙。",
            "为儒竟成误，悔不早农桑。"
        ],
        "notes": "",
        "id": "74d6b2ed018de97687e6d22bcd94cf83"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "冬雪",
        "preface": "",
        "paragraphs": [
            "雪冻飞禽少，林深落叶多。",
            "寒塘倒山影，空谷答樵歌。",
            "不有梅花在，其如诗思何。",
            "霜风吹落帽，应叹鬓丝皤。"
        ],
        "notes": "",
        "id": "e720d15469969711040d0867bb5bb593"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "新凉",
        "preface": "",
        "paragraphs": [
            "烟火人幽处，田园秋暮时。",
            "深村人到少，闰月稻黄迟。",
            "旋决渠分水，新编竹补篱。",
            "地炉煨芋栗，莫遣贵人知。"
        ],
        "notes": "",
        "id": "ec09ec25729e8d6a90fa84975b943fd8"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "江楼秋夕",
        "preface": "",
        "paragraphs": [
            "楼高古城遶，无奈漏声催。",
            "幽梦风吹断，新吟月送来。",
            "江长渔唱远，云冷鴈声哀。",
            "明日重阳酒，黄花开未开。"
        ],
        "notes": "",
        "id": "aedda9accaf04f123426c65f09b73a8f"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "初夏访刘道士",
        "preface": "",
        "paragraphs": [
            "白云随杖履，伴我到山房。",
            "暑薄疑天别，林深见路长。",
            "术芝皆道味，花竹亦诗香。",
            "更待荷花后，来分半榻凉。"
        ],
        "notes": "",
        "id": "b11a56254d74769eed10825fdc99ea57"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "春行",
        "preface": "",
        "paragraphs": [
            "东风物物新，花外步清晨。",
            "蕉叶卷舒雨，鸠声问答春。",
            "园林三月景，诗酒百年身。",
            "试数交游侣，如今有几人。"
        ],
        "notes": "",
        "id": "cd6a548d1e9b1852112f7607bd2318c3"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "孤标上人留宿",
        "preface": "",
        "paragraphs": [
            "山僧留我宿，我亦似山僧。",
            "香茗半瓯雪，寒虀一筯冰。",
            "廊风响黄叶，壁雨暗青灯。",
            "参透诗三昧，何须契一乘。"
        ],
        "notes": "",
        "id": "0f7bfe7d2c6a88bfee21a68ab66b96fb"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "秋晚",
        "preface": "",
        "paragraphs": [
            "暮色入江郊，霜风两鬓毛。",
            "笛声吹月落，诗兴挟秋高。",
            "谢绝南柯蚁，留连左手螯。",
            "孤灯竹窗底，危坐一歌骚。"
        ],
        "notes": "",
        "id": "49601e1e8e16651bf5a337ee691518bb"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "李修伯山居  其一",
        "preface": "",
        "paragraphs": [
            "俗子自不到，幽扉何必扃。",
            "苔衣和月卧，山雨杂泉听。",
            "有发徒斑白，无名入汗青。",
            "未应闲此事，尚可扫玄经。"
        ],
        "notes": "",
        "id": "65725c92a5f815a8306939bc013659cf"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "李修伯山居  其二",
        "preface": "",
        "paragraphs": [
            "寒灯几拨尽，借问夜何其。",
            "旧梦青灯在，新愁白发知。",
            "昔为三遶鹊，今作五藏龟。",
            "多谢梅梢月，留人得睡迟。"
        ],
        "notes": "",
        "id": "9a56f7209e8f84d687f269cab751d84c"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "道逢过军投宿山寺",
        "preface": "",
        "paragraphs": [
            "穷途欲焉往，薄暮此相投。",
            "蟋蟀数声雨，芭蕉一寺秋。",
            "乡关来枕畔，时事上眉头。",
            "长叹为僧好，今逢更说愁。"
        ],
        "notes": "",
        "id": "3a298380b5a3add9f770a625b9bfb9d9"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "述怀",
        "preface": "",
        "paragraphs": [
            "不敢尤人敢怨天，愁来觅酒醉来眠。",
            "五穷有鬼徧相虐，九转无丹别自全。",
            "游食惧违新下令，力耕苦乏旧存田。",
            "灵台坐受忧兵触，荏苒霜华剥鬓玄。"
        ],
        "notes": "",
        "id": "6911173ac9266535162483b9d1367fac"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "春晓雨",
        "preface": "",
        "paragraphs": [
            "破晓簷花未放干，披衣和梦倚阑干。",
            "酿成苔晕地犹湿，老尽鶑声风正寒。",
            "无客醉敲金镫响，有人睡怯翠衾单。",
            "牡丹一夜成消瘦，下却珠帘不忍看。"
        ],
        "notes": "",
        "id": "55ca4581cdbea53235bce76e9f7c3bbc"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "西湖图",
        "preface": "",
        "paragraphs": [
            "两袖春风一杖藜，等闲踏破柳桥西。",
            "云开远嶂碧千叠，雨过落花红半溪。",
            "青旆有情邀我醉，黄鶑无恨为谁啼。",
            "东城正在桃林外，多少游人逐马蹄。"
        ],
        "notes": "",
        "id": "4c838f90e9993986ead1c56e73d8ea68"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "隠怀",
        "preface": "",
        "paragraphs": [
            "样不趋时合便休，都将往事付东流。",
            "眼看浮世自今古，迹与孤云同去留。",
            "泉石定非骑马路，功名不上钓鱼舟。",
            "有时但得句无问，只与渔歌互唱酬。"
        ],
        "notes": "",
        "id": "207ec6e5541d8fbb11e8a0051744c08e"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "游凤栖寺",
        "preface": "",
        "paragraphs": [
            "十载重游古凤栖，莲宫新遶绿杨堤。",
            "欲谈世事佛无语，不管客愁禽自啼。",
            "苔滑空廊妨散步，尘昏老壁失留题。",
            "僧家田地邻家种，菜甲春风绿满畦。"
        ],
        "notes": "",
        "id": "c765218f1e7d3825cd2b137837c016ea"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "渔浦晚秋旅怀",
        "preface": "",
        "paragraphs": [
            "西风吹梦越中游，剪剪轻寒入短裘。",
            "雁字不将乡信写，蛩声空和旅吟愁。",
            "邮亭冷雨孤灯夜，渔市斜阳一笛秋。",
            "是处山川即吾土，仲宣何用怯登楼。"
        ],
        "notes": "",
        "id": "2c361a261a9844bba656a0c2e6791c95"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "泊舟严滩",
        "preface": "",
        "paragraphs": [
            "天色微茫入暝钟，严陵滩上系孤篷。",
            "水禽与我共明月，芦叶同谁吟晚风。",
            "隔浦人家渔火外，满江愁思笛声中。",
            "云开休望飞鸿影，身即天涯一断鸿。"
        ],
        "notes": "",
        "id": "fa018ab2c6ad86981cc3d8144f95df6f"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "题永嘉梦草堂",
        "preface": "",
        "paragraphs": [
            "留得斯堂万古名，江山不敢闭英灵。",
            "池光曾染吟边墨，草色犹如梦里青。",
            "南浦诗香流未歇，东家魂冷唤难醒。",
            "当时园柳俱尘迹，惟有鸣禽尚可听。"
        ],
        "notes": "",
        "id": "25bed38b9ddb812a5bcd943e5fb6a3a4"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "连城春夜留别张建溪",
        "preface": "",
        "paragraphs": [
            "飞絮游丝客子心，连城那忍遽分襟。",
            "青灯应见诗情苦，浊酒不如交味深。",
            "一榻暖风栖竹屋，半阑淡月立花阴。",
            "离怀今夜先收拾，尽付明朝马上吟。"
        ],
        "notes": "",
        "id": "0e3a4e55d75edd7f8077203cd568b8d6"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "夜坐",
        "preface": "",
        "paragraphs": [
            "匹马平生汗漫游，如今寂寞老林楸。",
            "小窗半夜青灯雨，幽树一庭黄叶秋。",
            "懒看世情宁睡去，怕伤时事莫吟休。",
            "寒蛩可是知人意，未到莎根只说愁。"
        ],
        "notes": "",
        "id": "6f1c2825460c64f5ff8790f316795ee9"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "春行",
        "preface": "",
        "paragraphs": [
            "短帽轻衫步履迟，微暄天气乍晴时。",
            "池融嫩碧消残冻，春剪新红缀旧枝。",
            "岚翠滴衣堪入画，禽声到耳足供诗。",
            "东风苦欲招人醉，频掉桥西卖酒旗。"
        ],
        "notes": "",
        "id": "11bb171739d038cc382457d329e76281"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "初冬",
        "preface": "",
        "paragraphs": [
            "林叶新经数夜霜，地炉独拥一山房。",
            "尘书邀我共高阁，浊酒劝人归醉乡。",
            "费省家贫还似富，身闲日短亦如长。",
            "梅花苦欲催吟兴，又破梢头半点香。"
        ],
        "notes": "",
        "id": "280e7845d846f0d5fdd91a70eaa29356"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "东粤庙",
        "preface": "",
        "paragraphs": [
            "颓阑斜照网蛛丝，陈迹凄凉万古悲。",
            "柘水尚鸣亡国怨，山松曾见受封时。",
            "碑因苔蚀无完字，城为田侵失旧基。",
            "当日东瓯知几战，如今赢得一荒祠。"
        ],
        "notes": "",
        "id": "f2c6ad4b28015d935f7dfb642997a21b"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "岁暮",
        "preface": "",
        "paragraphs": [
            "颜不常朱鬓易斑，流光难驻两跳丸。",
            "一年又是等闲过，百岁只消如此看。",
            "把酒何曾长在手，种桃能得几凭栏。",
            "痴人醉梦不知醒，日夜双眉抵死攒。"
        ],
        "notes": "",
        "id": "496c940576be50580dbbfdc44c4299c1"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "闲居漫赋",
        "preface": "",
        "paragraphs": [
            "纷纷裘马走红尘，頼得闲边可著身。",
            "商岭定无屠狗客，云台岂有钓鱼人。",
            "溪山萧散青芒履，风月夷犹乌角巾。",
            "万事如棋君看取，一番局面一番新。"
        ],
        "notes": "",
        "id": "d78342558920d0c452c62d9d78721326"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "三峰寺",
        "preface": "",
        "paragraphs": [
            "寂寞烟林噪乱鸦，青鞋步入野僧家。",
            "云深不碍钟声出，日转还移塔影斜。",
            "廊下蜗黏沿砌藓，佛前蜂恋插瓶花。",
            "竹床纸帐清如水，一枕松风听煮茶。"
        ],
        "notes": "",
        "id": "2b8dd6f125477a4a4286ceaa81932ad9"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "江头春日",
        "preface": "",
        "paragraphs": [
            "风煖旗亭煮酒香，醉醒始悟是他乡。",
            "驾言行迈路千里，岂不怀归天一方。",
            "春事渐消鶑语老，离愁偏胜柳丝长。",
            "无聊莫向城南宿，淡月梨花正断肠。"
        ],
        "notes": "",
        "id": "186300c0a641a9323b369cb0a51e62eb"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "次韵潘恕堂见寄",
        "preface": "",
        "paragraphs": [
            "抱瓮区区老汉阴，空斋拥鼻日长吟。",
            "青山隔截市朝面，白发消磨豪杰心。",
            "书既无成休学剑，贵无可买耻言金。",
            "情知不入鸳鸾侣，頼有鸥盟尚可寻。"
        ],
        "notes": "",
        "id": "f67cd51145bc3765ccd99448a74b7547"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "初夏",
        "preface": "",
        "paragraphs": [
            "一叶薰风带暑回，雨添浓翠暗庭槐。",
            "不随春去鶑犹在，好竞时妆榴又开。",
            "剪尺旋栽新白苎，杯盘聊荐旧青梅。",
            "箧中敝扇投闲久，依旧团团入手来。"
        ],
        "notes": "",
        "id": "b7f3b35bb60982af5b388aa63b240d1f"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "闲吟初冬",
        "preface": "",
        "paragraphs": [
            "一架琴书一笔床，杜门荏苒送年光。",
            "囊空尽可偿诗债，脚倦犹能入醉乡。",
            "既老菊花偏耐久，未开梅蘂已先香。",
            "眼边管领闲风景，不识人间更有忙。"
        ],
        "notes": "",
        "id": "cc0e6c61fdb382383e56fbcaa22808ee"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "奉和颇动游兴呈云耕叔祖",
        "preface": "",
        "paragraphs": [
            "节遇中和景渐暄，自摩倦眼望前村。",
            "雕锼花柳春无迹，沐浴山川雨有恩。",
            "忆昔踏青终日醉，如今垂白几人存。",
            "未应便作衰翁看，藉草犹堪倒一樽。"
        ],
        "notes": "",
        "id": "d4bacdfe08929df4a11eb618be3cf044"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "夜饮赵园次徐君实韵",
        "preface": "",
        "paragraphs": [
            "银台绛蜡泪成堆，四面轩窗尽放开。",
            "花影忽生知月到，竹梢微响觉风来。",
            "豪挥彩笔诗千首，醉倚红妆酒百杯。",
            "游玩未阑归未得，高城漏箭几相催。"
        ],
        "notes": "",
        "id": "e9008d01ecffdaa0244fad40a9d3d187"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "平章命",
        "preface": "",
        "paragraphs": [
            "万甲蟠胸老气雄，将星光照海云东。",
            "声名宣尉裴中立，地步平章韩魏公。",
            "大纛高牙山水县，褒衣博带藻芹宫。",
            "书生端为斯文喜，俎豆先行军旅中。"
        ],
        "notes": "",
        "id": "01046d6d1d57b504b01de8fe7090817e"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "幽栖",
        "preface": "",
        "paragraphs": [
            "鹤护松扉久不开，蒲团端坐思悠哉。",
            "故交只向梦中见，闲事不经心上来。",
            "双屐蹑云春采药，一筇拄月夜观梅。",
            "东风似见山童懒，自与幽人扫径苔。"
        ],
        "notes": "",
        "id": "5187f45ee6a3fadad76501c5e8e07d48"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "读刘元城言行录",
        "preface": "",
        "paragraphs": [
            "一扫权奸九十章，七州不惮历炎荒。",
            "黄粱富贵百年短，青史是非千载长。",
            "丞相虽存心已死，先生既葬骨犹香。",
            "向令铁汉常留在，天下何缘有靖康。"
        ],
        "notes": "",
        "id": "9bc738fb80c1115a9ce135683a6cc75a"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "次李林居春晓游园",
        "preface": "",
        "paragraphs": [
            "灭没晨曦弄淡晴，追随杖履竹间亭。",
            "花逢酒侣容先醉，柳见诗人眼剩青。",
            "三月光阴半流水，百年身世一浮萍。",
            "啼鹃只管催春去，不道衰翁已怕听。"
        ],
        "notes": "",
        "id": "9ced6ac7b52c29c58f632b55c3238132"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "圣果院访忠上人不值",
        "preface": "",
        "paragraphs": [
            "管领东风入杖藜，落梅香里已招提。",
            "苔痕一径白云湿，花影半窗红日低。",
            "欲见高僧聊尔耳，便乘余兴去来兮。",
            "葛藤有话无人共，付与隔林幽鸟啼。"
        ],
        "notes": "",
        "id": "19ecf298389c8d4a3708aa8b162823f2"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "山行",
        "preface": "",
        "paragraphs": [
            "林梢初日弄阴晴，露浥溪花笑欲迎。",
            "涧暗只闻泉滴沥，山青剩见鹭分明。",
            "远峰忽转还如遶，险迳徐行亦似平。",
            "莫谓诗成无与和，风篁也解作吟声。"
        ],
        "notes": "",
        "id": "95afe4054eaad430a8ff823403382f6a"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "秋夜次叶一山韵",
        "preface": "",
        "paragraphs": [
            "自笑秋来似转蓬，偶然飞落过山中。",
            "一灯幽馆菊花雨，孤枕小楼梧叶风。",
            "涉世悠悠旋磨蚁，怀人杳杳寄书鸿。",
            "浮生何预光阴事，抵死相催作老翁。"
        ],
        "notes": "",
        "id": "1c1a4488b41de83eb57369666d497e70"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "杜鹃花得红字",
        "preface": "",
        "paragraphs": [
            "愁锁巴云往事空，只将遗恨寄芳丛。",
            "归心千古终难白，啼血万山多是红。",
            "枝带翠烟深夜月，魂飞锦水旧东风。",
            "至今染出怀乡恨，长挂行人望眼中。"
        ],
        "notes": "",
        "id": "5a3f4849722104aa4c1b71467430217b"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "客中临归仍送游教谕",
        "preface": "",
        "paragraphs": [
            "建括相望天一涯，快哉此地话襟期。",
            "芹边春煖几杯酒，门外月高千首诗。",
            "去去先生此休矣，栖栖游子暮何之。",
            "送行折了邮亭柳，归卧白云歌紫芝。"
        ],
        "notes": "",
        "id": "646a323efed41e93a9504ca958a8dc42"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "自适",
        "preface": "",
        "paragraphs": [
            "年来心迹两悠悠，若比孤云尽自由。",
            "既不贪荣安有辱，纵饶无乐亦何忧。",
            "一丝风月严陵钓，千里关山季子裘。",
            "到底行藏定谁是，试将心事问沙鸥。"
        ],
        "notes": "",
        "id": "e99f31b541582a8f398ca5b632b9cecf"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "永嘉秋夕",
        "preface": "",
        "paragraphs": [
            "风战枯桐敲纸窗，拥裘无寐夜偏长。",
            "樵楼三鼓夜将午，云雁数声天正霜。",
            "寓世此身惊逆旅，宽怀何处不吾乡。",
            "江头风景日堪醉，酒美蟹肥橙橘香。"
        ],
        "notes": "",
        "id": "a812615e2662ea0aae9f88b2ef4dfc31"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "醉题斋壁",
        "preface": "",
        "paragraphs": [
            "此是闲中安乐窝，从渠忙处为奔波。",
            "人心少似秋胡妇，世事多参春梦婆。",
            "但把功名齐蚁蛭，定无荣辱到渔蓑。",
            "醉乡境界偏宽阔，天地都归一浩歌。"
        ],
        "notes": "",
        "id": "3800ca622bb9d0eaed8e6ab15059fbbc"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "客中遇乡友季芳远归省亲",
        "preface": "",
        "paragraphs": [
            "河梁邂逅话襟期，猎猎西风透裌衣。",
            "酒脸未随红叶醉，乡心先逐白云飞。",
            "客中送客难为别，山上安山胡不归。",
            "借使家书君可寄，此间无复问庭帏。"
        ],
        "notes": "",
        "id": "b0e43ce9a978bc3515bbd87fd221e573"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "山人家",
        "preface": "",
        "paragraphs": [
            "片云隔断嶂西峰，三两山花屋角红。",
            "几亩桑麻春社后，数家鸡犬夕阳中。",
            "拾薪涧底青裙妇，倚杖簷间白发翁。",
            "我亦愿来同隠者，种桃早晚趁东风。"
        ],
        "notes": "",
        "id": "092c87a745aaa96bfe6997884a40f2e2"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "刘伯山寄隠",
        "preface": "",
        "paragraphs": [
            "寄隠幽踪何处寻，春风十里薜萝深。",
            "青山不说是非事，黄鸟自赓长短吟。",
            "百折畏途休著脚，十分明月是知心。",
            "不应误放桃花出，惹得渔翁话古今。"
        ],
        "notes": "",
        "id": "8c3d73e068b72bba935d7db73075ff8d"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "朱溪涧",
        "preface": "",
        "paragraphs": [
            "路转峰回又一村，天寒大半掩柴门。",
            "云融山脊岚生翠，水嚼沙洲树出根。",
            "任拥重裘风亦冷，未投荒店月先昏。",
            "今宵只傍梅花宿，赢得清芬入梦魂。"
        ],
        "notes": "",
        "id": "7583d4d6f7fd930489cdfe51a20c6a16"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "丹山书堂",
        "preface": "",
        "paragraphs": [
            "作室悬知要肯堂，而翁家学颇增光。",
            "一朝衿佩儒簪合，千古诗书屋壁香。",
            "鉴曲烟霞归羽馆，钟山风月落僧房。",
            "如何只揭精庐扁，解续斯文气燄长。"
        ],
        "notes": "",
        "id": "606eb7125255fb809555a03e6dc92218"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "闲中",
        "preface": "",
        "paragraphs": [
            "敢咎章缝解误人，甘于闲处著闲身。",
            "腹中书在温仍熟，梦里诗成记不真。",
            "引鹤徐行三迳晓，约梅同醉一壶春。",
            "今朝有喜谁知得，新换衔头号散民。"
        ],
        "notes": "",
        "id": "3e4a440870f2d38b8c9a99133eaecfc9"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "送云泉入山",
        "preface": "",
        "paragraphs": [
            "薜萝丛里鬰青青，别是幽栖一段清。",
            "水色山光皆画本，蝉声禽语亦吟情。",
            "人今不改衣冠古，道重方知富贵轻。",
            "为语俗交休见问，已从麋鹿订新盟。"
        ],
        "notes": "",
        "id": "56396bb02bc0d24a92ec2a49a49ac33a"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "冬暮小斋",
        "preface": "",
        "paragraphs": [
            "布袜青鞋敝絮袍，松扉柴几小衡茅。",
            "云酣才酿臈三月，梅吐又横春一梢。",
            "炭为骤寒偏索价，酒因不饮懒论交。",
            "穷年兀兀从人笑，未用多方作解嘲。"
        ],
        "notes": "",
        "id": "afc262a6ab14ffeae27413b7ec4bac23"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "宿南峰寺",
        "preface": "",
        "paragraphs": [
            "禅房花木锁深幽，借与诗人信宿留。",
            "幡影分来半廊月，磬声敲破一林秋。",
            "僧偏好事能青眼，佛本无心亦白头。",
            "试问青松峰外鹤，闲边曾见几人游。"
        ],
        "notes": "",
        "id": "f7b89301a2dd9cfef217fcd659c80e94"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "岁朝",
        "preface": "",
        "paragraphs": [
            "画角声中旧岁除，新年喜气满屠苏。",
            "阳和忽转冰霜后，元气更如天地初。",
            "晚色催诗归草梦，春光随笔上桃符。",
            "闭门贺客相过少，静对梅花自看书。"
        ],
        "notes": "",
        "id": "75f8c92c8a399d8199237ac05e84bf0f"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "春晓山行",
        "preface": "",
        "paragraphs": [
            "风扫连阴作快晴，瘦筇伴我出山扃。",
            "路从初日红边过，人在野花香里行。",
            "古木殊无趋世态，幽禽懒作弄春声。",
            "棕鞋踏遍山南北，只与白云相送迎。"
        ],
        "notes": "",
        "id": "be524c758a57fce133b3c2a959195cf9"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "王廉使",
        "preface": "",
        "paragraphs": [
            "鼻祖名高三谏官，耳孙玉立又台端。",
            "气增浙左霜威动，面带终南山色寒。",
            "揽辔肯教狼卧地，归班便合豸峨冠。",
            "公余诗兴清于雪，细嚼梅花入肺肝。"
        ],
        "notes": "",
        "id": "7dd99d4e11f33ae7d38bf9d094ada4df"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "幽兴",
        "preface": "",
        "paragraphs": [
            "不赋千钟赋一箪，天公有意养痴顽。",
            "书犹能看未曾老，诗亦莫吟方是闲。",
            "宽著庭除贪贮月，少栽竹树要观山。",
            "空阶两日无行迹，又上苔花几点斑。"
        ],
        "notes": "",
        "id": "613dcfcfc1850f613ca4551d1260f342"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "梅仙山",
        "preface": "",
        "paragraphs": [
            "西都不知寿，安用独长年。",
            "纵有丹炉在，难吹汉火燃。"
        ],
        "notes": "",
        "id": "cb38bec27a8ed99cf998855e3b5ec16a"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "萤火",
        "preface": "",
        "paragraphs": [
            "微踪一腐草，霜重不禁秋。",
            "想悟浮生短，常为秉烛游。"
        ],
        "notes": "",
        "id": "35c5da285f95dde01478e3353f76bb1a"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "蜜蜂",
        "preface": "",
        "paragraphs": [
            "酿成百花脾，聊尔了口腹。",
            "人知口中甘，谁料腹中毒。"
        ],
        "notes": "",
        "id": "31845809bcff42ff803f18ff8788d6f5"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "观书自叹",
        "preface": "",
        "paragraphs": [
            "皓首抱遗经，堪怜误一生。",
            "空共蠹虫饱，自作忍饥声。"
        ],
        "notes": "",
        "id": "4145b7b11150cb43e5e0a175c0a8ed20"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "吉水夜泊",
        "preface": "",
        "paragraphs": [
            "入夜始维舟，黄芦古渡头。",
            "眠鸥知让客，飞过蓼花洲。"
        ],
        "notes": "",
        "id": "75dda1f68644373623d9840bc3d6d094"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "草",
        "preface": "",
        "paragraphs": [
            "草枯根不死，春到又敷荣。",
            "独有愁根在，非春亦自生。"
        ],
        "notes": "",
        "id": "5a016f21a923808625ebe2799b255b7f"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "百舌",
        "preface": "",
        "paragraphs": [
            "花间报晓晴，巧弄百般声。",
            "未可嫌饶舌，犹胜鴈不鸣。"
        ],
        "notes": "",
        "id": "1dbda9a85d6d62b89d6668fbcd5125f6"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "秋扇",
        "preface": "",
        "paragraphs": [
            "人心有炎凉，我心无欢悲。",
            "箧中重自珍，会有薰风时。"
        ],
        "notes": "",
        "id": "f2ff1335b0d6948376af255c0f3d8cb0"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "访李延不值",
        "preface": "",
        "paragraphs": [
            "白云满空山，山空人未归。",
            "拄杖莫敲门，恐惊白云飞。"
        ],
        "notes": "",
        "id": "969394570e7a2ac924ec299a65e81d72"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "七夕",
        "preface": "",
        "paragraphs": [
            "世上痴儿女，争趋乞巧筵。",
            "妇鸠甘抱拙，不谄鹊桥仙。"
        ],
        "notes": "",
        "id": "aeb5ba38ca470db57418c12eae3424e3"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "杨妃",
        "preface": "",
        "paragraphs": [
            "三郎掩面马嵬坡，生死恩深可奈何。",
            "瘗土驿傍何足恨，潼关战处骨埋多。"
        ],
        "notes": "",
        "id": "b2b22b154dacb7d4fb8816f20ff21a1e"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "水墨海棠",
        "preface": "",
        "paragraphs": [
            "不将翠袖卷纱红，怪得陈玄夺化工。",
            "想是太真春睡足，梦魂正在黑甜中。"
        ],
        "notes": "",
        "id": "5d306388c2c4d7e7a5ecd54bd979d1e6"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "三月晦日与邵石诸友闲游东园分得空字",
        "preface": "",
        "paragraphs": [
            "韶光收拾太匆匆，眼底浮花一扫空。",
            "留得数枝红药在，五更分付与东风。"
        ],
        "notes": "",
        "id": "40bfe2f699f17c0d86670d80fb8f5aef"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "年少春游",
        "preface": "",
        "paragraphs": [
            "锦袍朱带玉花骢，著意追欢紫陌东。",
            "只道春风属杨柳，不知杨柳有秋风。"
        ],
        "notes": "",
        "id": "a0e75ce39df7c502179b9dc92fd1ee6c"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "山间早春",
        "preface": "",
        "paragraphs": [
            "小桃枝上认年华，随分红开一两花。",
            "将谓春风只城市，也吹春色到山家。"
        ],
        "notes": "",
        "id": "929d83ecc29641252b361003bbb76c86"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "三月晦日",
        "preface": "",
        "paragraphs": [
            "九十风光能有几，东风遽作远行人。",
            "樽前莫惜今朝醉，明日鶑声不是春。"
        ],
        "notes": "",
        "id": "6a0b5978d4f526995c19b77e5c25160d"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "高帝",
        "preface": "",
        "paragraphs": [
            "未央前殿养亲时，想记当年俎上危。",
            "借问杯羹何等语，如今安用玉巵为。"
        ],
        "notes": "",
        "id": "0eeac515df5ab373445e44f7a598d775"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "晚步",
        "preface": "",
        "paragraphs": [
            "未暝先啼草际蛩，石桥暗度晚花风。",
            "归鸦不带残阳老，留得林梢一抹红。"
        ],
        "notes": "",
        "id": "5c6787d48ebcc64c78e57de0b074b909"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "春闺词",
        "preface": "",
        "paragraphs": [
            "愁锁眉尖未肯消，何心更待两蛾娇。",
            "一春螺黛浑无用，付与东风染柳条。"
        ],
        "notes": "",
        "id": "c4dd3077406b4872d7f68aa5a33a8704"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "山间秋夜",
        "preface": "",
        "paragraphs": [
            "夜色秋光共一阑，饱收风露入脾肝。",
            "虚簷立尽梧桐影，络纬数声山月寒。"
        ],
        "notes": "",
        "id": "d3fc1185be33e234267ddf7e2aefdec5"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "新年",
        "preface": "",
        "paragraphs": [
            "妆点春光到眼边，冻消残雪暖生烟。",
            "杏桃催换新颜色，惟有寒梅老一年。"
        ],
        "notes": "",
        "id": "db8773bd9557ce604be493533ae80807"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "九日",
        "preface": "",
        "paragraphs": [
            "懒把黄花插满头，正缘老大见花羞。",
            "年来颇恨儒冠误，好倩西风吹去休。"
        ],
        "notes": "",
        "id": "c207f767f7a61d6d4883711e1dc97dfd"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "醉余再赋",
        "preface": "",
        "paragraphs": [
            "堪叹诗翁酒兴豪，醉余犹复一登高。",
            "西风抵死相摇撼，争奈儒冠裹得牢。"
        ],
        "notes": "",
        "id": "3f2d53f7068ead2cd4476719e954e9bf"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "陈云岫爱骑馿",
        "preface": "",
        "paragraphs": [
            "君不学少陵骑馿金华春，一生旅食长悲辛。",
            "又不学浪仙骑馿长安市，凄凉落叶秋风里。",
            "却学雪中骑馿孟浩然，冷湿银镫敲吟鞭。",
            "梅花溪上日来往，身迹懒散人中仙。",
            "有时清霜松下路，松风萧萧馿耳竖。",
            "据鞍傲兀四无人，牧子骑牛相尔汝。",
            "劝君但骑馿，行路稳，姑徐徐。",
            "九折畏途鞭快马，年来曾覆几人车。"
        ],
        "notes": "",
        "id": "1b35dd9f3bfd3fc716c72bee252bd936"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "留槎阁寓感",
        "preface": "",
        "paragraphs": [
            "俯仰乾坤为一嗟，西风原上夕阳斜。",
            "石麟已换延陵冢，银汉今无博望槎。",
            "前古英雄俱寂寞，黄昏灯火自諠哗。",
            "不惟人事年年改，近日灵洲水没沙。"
        ],
        "notes": "",
        "id": "4afda1712061dd00e90ba7deb5576c8f"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "题济川桥",
        "preface": "",
        "paragraphs": [
            "十二阑干百尺台，登临洗尽眼中埃。",
            "沙痕长与水吞吐，桥影不妨船往来。",
            "两岸楼台随世换，四山图画自天开。",
            "槎边今古无穷思，都付西风酒一杯。"
        ],
        "notes": "",
        "id": "55fe22a1d4ed2179a1e346345063afaa"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "吴王夜宴图",
        "preface": "",
        "paragraphs": [
            "银漏迢迢夜未晨，管弦声里绮罗春。",
            "饮阑方拥名娃醉，岂料稽山正卧薪。"
        ],
        "notes": "",
        "id": "63fb24ba6ebb9e578778574f7f6f09f0"
    },
    {
        "author": "真山民",
        "dynasty": "宋",
        "type": "诗",
        "rhythmic": "",
        "title": "春游阻雨次韵",
        "preface": "",
        "paragraphs": [
            "田里熈熈便是春，追游何必艳阳辰。",
            "打门吏少花村静，听雨高眠亦可人。"
        ],
        "notes": "",
        "id": "7cccc60c9af25cc725c9bd553119b001"
    }
]