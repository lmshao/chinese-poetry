[
    {
        "author": "赵瑞",
        "dynasty": "宋",
        "type": "诗",
        "rhythmic": "",
        "title": "赠胡侍郎致仕",
        "preface": "",
        "paragraphs": [
            "几年为国寸心丹，今喜承恩衣锦还。",
            "张翰莼鲈偏入兴，陶潜松菊意休闲。",
            "坐邀夜月惟斟酒，笑引春风且看山。",
            "最好溪山多翠竹，与君日日报平安。"
        ],
        "notes": "",
        "id": "47cee674fdc008a4611f36f9c084ccdc"
    },
    {
        "author": "赵瑞",
        "dynasty": "宋",
        "type": "诗",
        "rhythmic": "",
        "title": "玉虚宫隠真堂",
        "preface": "",
        "paragraphs": [
            "刘公到处留遗迹，奇绝惟兹独擅名。",
            "禅石无尘床稳卧，神丹有验井还清。",
            "冈峦四合如环绕，石笋孤高类削成。",
            "瑶草常春鹤不驻，松风犹似步虚声。"
        ],
        "notes": "",
        "id": "83128cf064a27fd57e9f21a513d27d94"
    },
    {
        "author": "赵瑞",
        "dynasty": "宋",
        "type": "诗",
        "rhythmic": "",
        "title": "游黄龙寺",
        "preface": "",
        "paragraphs": [
            "一到黄龙万虑灰，豪吟胜赏喜追陪。",
            "幽兰独秀花香袭，宿雨初收雾气开。",
            "湛湛冰池藏世界，悠悠梵呗隔尘埃。",
            "清风明月无人管，付与纵横石上苔。"
        ],
        "notes": "",
        "id": "3bdb82b78c923a93b045d06dcb06c555"
    }
]