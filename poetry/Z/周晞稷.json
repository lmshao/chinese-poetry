[
    {
        "author": "周晞稷",
        "dynasty": "宋",
        "type": "诗",
        "rhythmic": "",
        "title": "食河豚",
        "preface": "",
        "paragraphs": [
            "君不见楚王渡江萍如日，剖而食之甜似蜜。",
            "河鲀本自食杨花，花结浮萍萍结实。",
            "又不见越王食鲙遗其余，中流化作王余鱼。",
            "河鲀本是当年物，尚带西子胸前酥。",
            "春红摇摇波头暖，蒌蒿蒙茸芦笋短。",
            "嫩肥初破鼈裙重，腻白细挑羊脑满。",
            "嗟予二年留江城，嗜此不去迟吾行。",
            "鲈鲜便觉官可弃，雁美却得人呼卿。",
            "邻翁劝我知机早，有毒伤人如鸩鸟。",
            "世间万事是机穽，此外伤人亦非少。",
            "我生有命悬乎天，饱死终胜饥垂涎。",
            "君看子美牛炙严武尤可怜。"
        ],
        "notes": "",
        "id": "1349d42bf230a69455e467b883235518"
    }
]