[
    {
        "author": "周申",
        "dynasty": "宋",
        "type": "诗",
        "rhythmic": "",
        "title": "寿友人",
        "preface": "",
        "paragraphs": [
            "蕤宾纪月蓂初开，斗杓直指午位回。",
            "家家粧点垂门艾，儿童报道端午来。",
            "仙风偠{亻袅}温琼室，幔亭秀气重胚胎。",
            "夜来忽叶熊梦吉，凌晨果见生真才。",
            "光风霁月和可掬，天上鸑鷟真奇哉。",
            "五枝丹桂推独秀，满堂却更金玉堆。",
            "新帅问友尤笃意，庆动慈闱戏老莱。",
            "青毡旧物须还复，香罗细葛好事催。",
            "年年记取蒲切玉，瑶池醉泛蟠桃杯。"
        ],
        "notes": "",
        "id": "5515ab905ac78846a2c9a49215219d9b"
    },
    {
        "author": "周申",
        "dynasty": "宋",
        "type": "词",
        "rhythmic": "壶中天・念奴娇",
        "title": "",
        "preface": "",
        "paragraphs": [
            "秋来两日，因个甚、乌鹊侵晨传喜。",
            "却是常娥亲姊妹，降作人间佳丽。",
            "黛柳长青，官梅稳衬，镜里春明媚。",
            "花颜难老，寿杯频劝浮蚁。",
            "闻道潇洒才郎，天庭试罢，名挂登科记。",
            "昨夜凉风新过雁，还有音书来寄。",
            "千万楼台，三千粉黛，今在谁家醉。",
            "归来欢笑，一床真个双美。"
        ],
        "notes": "",
        "id": "33a3ad4fb743dfb9e85654d33376541d"
    },
    {
        "author": "周申",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "瑞应柯山，昴宿储祥，嵩岳降神。",
            "羡堂堂玉莹，汪汪陂量，一襟风月，满腹经纶。",
            "试问丹砂，聊乘凫舄，来种锦江桃李春。",
            "弦歌地，看吏能绰著，荐墨争新。",
            "从兹大振家声。",
            "待京国来归专秉钧。",
            "想宸恩初拜，北门学士，都能尽道，东阁郎君。",
            "雨细丝轻，梅花金重，两荚宝阶呈瑞蓂。",
            "称觞庆，愿莱衣衮衮，长照庄椿。"
        ],
        "notes": "",
        "id": "7e6a9250d5b5e6f9a9b9a208857fec49"
    }
]