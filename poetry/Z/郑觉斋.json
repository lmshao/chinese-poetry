[
    {
        "author": "郑觉斋",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "卷帘酒醒，怕无言、慵理残妆啼粉。",
            "记绾同心双绣带，珠箔青楼花满。",
            "琢玉传情，断金订约，总是愁根本。",
            "谁知薄悻，肯於长处寻短。",
            "旧日掌上芙蓉，新来成刺，变却风流眼。",
            "自信华年风度在，未怕香红春晚。",
            "恩不相酬，怨难重合，往事冰澌泮。",
            "分明诀绝，股钗还我一半。"
        ],
        "notes": "",
        "id": "9cb74e07b41a4eca7652a9845022e760"
    },
    {
        "author": "郑觉斋",
        "dynasty": "宋",
        "type": "词",
        "rhythmic": "扬州慢",
        "title": "",
        "preface": "",
        "paragraphs": [
            "弄玉轻盈，飞琼淡泞，袜尘步下迷楼。",
            "试新妆才了，炷沈水香球。",
            "记晓剪、春冰驰送，金瓶露湿，缇骑新流。",
            "甚天中月色，被风吹梦南州。",
            "尊前相见，似羞人、踪迹萍浮。",
            "问弄雪飘枝，无双亭上，何日重游。",
            "我欲缠腰骑鹤，烟霄远、旧事悠悠。",
            "但凭阑无语，烟花三月春愁。"
        ],
        "notes": "",
        "id": "949902741e0ef50e73addeb74cd70d3f"
    },
    {
        "author": "郑觉斋",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "秋夜永。",
            "叶叶梧桐霜冷。",
            "皓月窥人深院静。",
            "孤鸿窗外影。",
            "情是相思深井。",
            "恩是相思修绠。",
            "别后信音浑不定。",
            "银瓶何处引。"
        ],
        "notes": "",
        "id": "0eeee289b252e62349ca94472f73ee00"
    }
]