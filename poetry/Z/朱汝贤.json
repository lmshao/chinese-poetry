[
    {
        "author": "朱汝贤",
        "dynasty": "宋",
        "type": "诗",
        "rhythmic": "",
        "title": "题秩巴寨",
        "preface": "",
        "paragraphs": [
            "十大曲破寰海知，六么对舞纤腰肢。",
            "秩巴古寨士解围，谱传建业隆兴时。",
            "天匏作腔豺脔皮，竹撩袅绕叠指麾。",
            "慢曲出入和柘枝，四部中分声递随。",
            "行齐气勇拍趁吹，妙伎那教呈健儿。",
            "忽然锦袖左抱持，伸拳俯拜当阶墀。",
            "三台挝皷彻送之，我闻此乐来西陲。",
            "恩浓四沐需云期，君仁先祝慈闱慈。",
            "寿崇蟠桃庆瑶池，干会佳节等翼箕。",
            "国安磐石民恬熙，不忘武事功平夷。",
            "臣微鳌抃同熊罴，附庸此日江之西。",
            "时人入耳郑卫漓，播鼗击磬今奚师。",
            "旧乐之半见绝稀，十有二数存音仪。",
            "红裙掷毬颜忸怩，采莲况欲追耶溪。",
            "乐明美报意远而，两宫睿筭南山齐。",
            "偶然问答成歌诗，于万斯年陪寿巵。"
        ],
        "notes": "",
        "id": "9af9712314c859e12b277cfe99c3b9a0"
    },
    {
        "author": "朱汝贤",
        "dynasty": "宋",
        "type": "诗",
        "rhythmic": "",
        "title": "楼台烟雨亭",
        "preface": "",
        "paragraphs": [
            "神息驭兮龙冈，殿金仙兮庙傍，结轩楹兮受厘举觞。",
            "发山川兮秘藏，览旴源兮一方，台突兀兮楼栋翔。",
            "人祀神兮敬将，神福民兮简穰，晴烟晦雨兮相尔农桑。",
            "系平西兮桐乡，吾去留兮敢忘，愿培嘉植兮松虬竹苍。"
        ],
        "notes": "",
        "id": "ddf1a56ad6f9809fc5de1406c8c22151"
    },
    {
        "author": "朱汝贤",
        "dynasty": "宋",
        "type": "诗",
        "rhythmic": "",
        "title": "题素女石",
        "preface": "",
        "paragraphs": [
            "旧闻素女出天井，坐石晓梳青髻丝。",
            "碧湫一笑入深窈，灵篆朱书来命迟。",
            "冷钟晨梦听飘洒，爱物不遣雷车随。",
            "阴云未驳润泽广，民岂能忘心已知。"
        ],
        "notes": "",
        "id": "5f1ba87f54af6e0a246f6e9bd15ff771"
    }
]