[
    {
        "author": "张震",
        "dynasty": "唐",
        "type": "诗",
        "rhythmic": "",
        "title": "宿金河戍",
        "preface": "",
        "paragraphs": [
            "朝发铁麟驿，夕宿金河戍。",
            "奔波急王程，一日千里路。",
            "但见容鬓改，不知岁华暮。",
            "悠悠沙漠行，王事弥多故。"
        ],
        "notes": "",
        "id": "519e160e1e6959e819e3e4b027d478d3"
    },
    {
        "author": "张震",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "春光如许。",
            "春到江南路。",
            "柳眼弄晴晖，笑梅老、落英无数。",
            "峭寒庭院，罗幕护窗纱，金鸭暖，锦屏深，曾记看承处。",
            "云边尺素。",
            "何计传心缕。",
            "无处说相思，空惆怅、朝云暮雨。",
            "曲阑干外，小立近黄昏，心下事，眼边愁，借问春知否。"
        ],
        "notes": "",
        "id": "da0d034ce1f4fe973e67038a81023629"
    },
    {
        "author": "张震",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "青梅如豆，断送春归去。",
            "小绿间长红，看几处、云歌柳舞。",
            "偎花识面，对月共论心，携素手，采香游，踏遍西池路。",
            "水边朱户。",
            "曾记销魂处。",
            "小立背秋千，空怅望、娉婷韵度。",
            "杨花扑面，香糁一帘风，情脉脉，酒厌厌，回首斜阳暮。"
        ],
        "notes": "",
        "id": "fb8c3ac13682534b246ce0fb949f5d0d"
    },
    {
        "author": "张震",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "梅子初青春已暮。",
            "芳草连云，绿遍西池路。",
            "小院绣垂帘半举。",
            "衔泥紫燕双飞去。",
            "人在赤阑桥畔住。",
            "不解伤春，还解相思否。",
            "清梦欲寻犹间阻。",
            "沙窗一夜萧萧雨。"
        ],
        "notes": "",
        "id": "da8ef86479b5062fb4daddbf07e55335"
    },
    {
        "author": "张震",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "横素桥边景最佳。",
            "绿波清浅见琼沙。",
            "衔泥燕子迎风絮，得食鱼儿趁浪花。",
            "春已暮，日初斜。",
            "画船箫鼓是谁家。",
            "兰桡欲去空留恋，醉倚阑干看晚霞。"
        ],
        "notes": "",
        "id": "80ee603e7a57d9ee80a3a1a46fe580b0"
    },
    {
        "author": "张震",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "宽尽香罗金缕衣。",
            "心情不似旧家时。",
            "万丝柳暗才飞絮，一点梅酸已着枝。",
            "金底背，玉东西。",
            "前欢赢得两相思。",
            "伤心不及风前燕，犹解穿帘度幕飞。"
        ],
        "notes": "",
        "id": "df2e87b46fddcb6441299fba8cf82e59"
    }
]