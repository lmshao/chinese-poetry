[
    {
        "author": "章岷",
        "dynasty": "宋",
        "type": "诗",
        "rhythmic": "",
        "title": "留题新建五云亭",
        "preface": "",
        "paragraphs": [
            "卧龙东岭冠云霞，亭面谿流对若耶。",
            "秋霁独先初夜月，春阴见尽满城花。",
            "疏篁遶槛栖寒雀，乔木依簷泊暮鸦。",
            "红烛未残宾已醉，倚风歌管到人家。"
        ],
        "notes": "",
        "id": "a95f0da0795a5d4393c4de4774dae4c8"
    },
    {
        "author": "章岷",
        "dynasty": "宋",
        "type": "诗",
        "rhythmic": "",
        "title": "春日独登蓬莱阁",
        "preface": "",
        "paragraphs": [
            "郡阁高檐半纳云，危栏徙倚惜芳辰。",
            "澄潮叠嶂新经雨，啼鸟开花各为春。",
            "案有牋毫难赋景，席无歌管懒邀宾。",
            "自怜莫厌登临数，即是葵丘代戍人。"
        ],
        "notes": "",
        "id": "5221de15cb835955e1429d5532bf8055"
    },
    {
        "author": "章岷",
        "dynasty": "宋",
        "type": "诗",
        "rhythmic": "",
        "title": "钓台",
        "preface": "",
        "paragraphs": [
            "乘兴访遗基，扁舟宿烟渚。",
            "水净写天形，山空答人语。",
            "风篁自成韵，霜叶纷如雨。",
            "寒亭暮响清，饥猿夜啼苦。",
            "疑将洞府接，似与人寰阻。",
            "不羡重城中，喧喧听笳鼓。"
        ],
        "notes": "",
        "id": "49b209a53a67eda89b92d164898a4260"
    },
    {
        "author": "章岷",
        "dynasty": "宋",
        "type": "诗",
        "rhythmic": "",
        "title": "陪范公登承天寺竹阁",
        "preface": "",
        "paragraphs": [
            "古寺依山起，幽轩对竹开。",
            "翠阴当昼合，凉气逼人来。",
            "夜影疏排月，秋鞭瘦竹苔。",
            "双旌容托乘，此地举茶杯。"
        ],
        "notes": "",
        "id": "7452ab981dfcd7b1d5c0f37b010c671e"
    },
    {
        "author": "章岷",
        "dynasty": "宋",
        "type": "诗",
        "rhythmic": "",
        "title": "送梵才大师归天台",
        "preface": "",
        "paragraphs": [
            "故山萝蔓锁云扉，几夕扁舟已梦归。",
            "莲社招贤移岁月，芝岩编句满珠玑。",
            "金刀拥雪新雕鬓，香祴欺兰旧赐衣。",
            "后夜吴门对霜月，怀师余意在琴徽。"
        ],
        "notes": "",
        "id": "fc75781edb77351a173ab74c45d151e8"
    },
    {
        "author": "章岷",
        "dynasty": "宋",
        "type": "诗",
        "rhythmic": "",
        "title": "如归亭",
        "preface": "",
        "paragraphs": [
            "邑境人歌令尹贤，构亭裁址俯清涟。",
            "风高送目帆侵日，秋霁凭阑水接天。",
            "越茗似云邀客试，吴莼如线佐庖鲜。",
            "政余授馆多投辖，费尽公田种秫钱。"
        ],
        "notes": "",
        "id": "aa733a1c759fc5706f722377e0e73953"
    }
]