[
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "云间",
        "preface": "",
        "paragraphs": [
            "倦倚柁楼闻鹤唳，半生此地一经过。",
            "机云故月荒凉宅，湖海新秋浩荡波。",
            "晓𦩘红莲商客市，夜窗白苎女儿歌。",
            "吟边冷被沙鸥笑，衣化京尘鬓亦皤。"
        ],
        "notes": "",
        "id": "791586a56b5baf8a74448c8b97b36034"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "江湖伟观",
        "preface": "",
        "paragraphs": [
            "隄柳朝朝送酒船，一阑山色越帆烟。",
            "蓬莱云气东溟外，阊阖星辰北斗前。",
            "突兀向来无此屋，登临当日有诸贤。",
            "夕阳过鴈慵回首，吟入关河万里天。"
        ],
        "notes": "",
        "id": "533e2a27c7c4acb55fdb62ab3bc40c13"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "凤鹤鹊三题与江社同赋  其一",
        "preface": "",
        "paragraphs": [
            "一去朝阳寂不闻，西康台北起寒云。",
            "梧花竹实年年事，柰此喧啾百鸟群。"
        ],
        "notes": "",
        "id": "b9cf18ac5e526f6a6a72cc4004e7c5e7"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "凤鹤鹊三题与江社同赋  其二",
        "preface": "",
        "paragraphs": [
            "立雪精神两瘦芦，天风入羽思江湖。",
            "逋仙梅下曾相识，千载归来一语无。"
        ],
        "notes": "",
        "id": "8c9b5ece59158698a41b0105e2e7d58a"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "凤鹤鹊三题与江社同赋  其三",
        "preface": "",
        "paragraphs": [
            "月树争枝影共寒，楂楂飞过屋头山。",
            "五陵年少多春闷，一弹千金落等闲。"
        ],
        "notes": "",
        "id": "debe8ec287514b7ad715cb1f41837b43"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "顾迳",
        "preface": "",
        "paragraphs": [
            "海水还清浅，停杯问二豪。",
            "雨来江色暝，沙长岸容高。",
            "吏鞅何能脱，王程敢惮劳。",
            "秋风柁楼底，短发不禁搔。"
        ],
        "notes": "",
        "id": "97ee97b7e7e3795aef916a81b6d2f8fd"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "钱氏东皋",
        "preface": "",
        "paragraphs": [
            "百年钟鼓园林在，人物萧疎更海乡。",
            "藤络湖嵌山解长，花移邺本土犹香。",
            "棋声靓昼松阴淡，扇影闲秋水气长。",
            "莫道官忙行乐少，也分物色到奚囊。"
        ],
        "notes": "",
        "id": "35e296b82f1a0d3ce5c85355daf05734"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "上海",
        "preface": "",
        "paragraphs": [
            "梦断三更鹤，芦边系短篷。",
            "听潮看海月，坐石受天风。",
            "物至秋而化，年来我亦翁。",
            "长歌相劳事，犹喜此樽同。"
        ],
        "notes": "",
        "id": "a7850f6f7eb81e15af51b68a324f9373"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "新晴",
        "preface": "",
        "paragraphs": [
            "林影熹微晓乍晴，老于世故独关情。",
            "连烽未撤边头戍，积潦犹妨陇上耕。",
            "几为饷蚕忧湿叶，重因漂麦困饥萌。",
            "龙公多事多劳耳，万理由来要得平。"
        ],
        "notes": "",
        "id": "112e0850ff5c1e828c8ec6352295222d"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "录录",
        "preface": "",
        "paragraphs": [
            "录录竟何为，衣尘日以缁。",
            "故人闲入梦，久雨颇妨脾。",
            "燕履登巢息，蜂程载蜜亏。",
            "独斟莲子酒，愁绝杏花诗。"
        ],
        "notes": "",
        "id": "df060722b56a05963f97a2f83477650b"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "除夕",
        "preface": "",
        "paragraphs": [
            "京国逢除夕，栖迟鬓欲霜。",
            "春声生竹爆，岁色动椒香。",
            "戒睡听鸡早，占诗探茧忙。",
            "烛花频送喜，儿女笑烘堂。"
        ],
        "notes": "",
        "id": "91efae9120293c7c6bc90bed02654375"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "祷雪天竺由灵鹫过冷泉",
        "preface": "",
        "paragraphs": [
            "降香天竺去，瀹茗冷泉来。",
            "新径石间过，危亭木杪开。",
            "烟山晴若画，霜叶湿如灰。",
            "点检经行处，今年未见梅。"
        ],
        "notes": "",
        "id": "7ec22d067c6b46b005cc89951c596a72"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "祀事",
        "preface": "",
        "paragraphs": [
            "误被鸡催起，隃听漏鼓稀。",
            "书檠风展卷，香碗火生衣。",
            "困嗅茶犹病，吟餐菊可肥。",
            "月明天路靓，亲到帝旁归。"
        ],
        "notes": "",
        "id": "a72013cb4d35cb054734692c2fb4b33c"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "西湖清明",
        "preface": "",
        "paragraphs": [
            "芳天新霁惠风和，软绿平隄凝不波。",
            "桃李无言看客惯，楼台如画占山多。",
            "游裾匝路填车马，翠榜开筵鬭绮罗。",
            "寂寂寒烟生水面，白鸥柰此月明何。"
        ],
        "notes": "",
        "id": "ed34f23cb8ae5c4f91c0bdff06d73ce2"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "酥",
        "preface": "",
        "paragraphs": [
            "兼味醍醐外，分身乳酪中。",
            "江南鸣穉犊，塞上寄飞鸿。",
            "干雨看如幻，生盐讶渐融。",
            "臈残犹有待，煎取牡丹红。"
        ],
        "notes": "",
        "id": "b787ab19c8a72d3f6d00d41d61b7045b"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "食蛎次韵芸隠",
        "preface": "",
        "paragraphs": [
            "相黏成什伯，峰耸若山王。",
            "攻处须犀铁，持来出蟹汤。",
            "梅花霜后味，竹色酒边香。",
            "坐忆游闽乐，今年始得尝。"
        ],
        "notes": "",
        "id": "994861cf1ebf8eef321e8a1253ae7dd6"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "次韵月中闻鹤  其一",
        "preface": "",
        "paragraphs": [
            "月明华表语霜清，万籁沉沉静有声。",
            "一自别来璚树长，几回飞梦到曾城。"
        ],
        "notes": "",
        "id": "53230fac4c21afc1bc18fab4672dda44"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "次韵月中闻鹤  其二",
        "preface": "",
        "paragraphs": [
            "孤影徘徊且月中，流离满贮酒如空。",
            "东皇太一应来下，笑指梅花一信通。"
        ],
        "notes": "",
        "id": "66771cc9faafb0145fceb4b1b3657b06"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "斋宫偶题",
        "preface": "",
        "paragraphs": [
            "众绿扶疎雨气清，柳花吹作小池萍。",
            "文窗昼寂斋房邃，三漱华池诵玉经。"
        ],
        "notes": "",
        "id": "c1369a6906b23d63894a071100239f6e"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "同寮约游香林分韵得林字",
        "preface": "",
        "paragraphs": [
            "约我当休沐，同过支道林。",
            "棋边翻覆手，酒外太平心。",
            "石漱晴湍细，猿吟夏木深。",
            "归帆带疎雨，凉意满幽襟。"
        ],
        "notes": "",
        "id": "cee4d85155ef30e37a2695690ac86ab8"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "春朝偶题",
        "preface": "",
        "paragraphs": [
            "忙里偷闲答物华，一官随分是生涯。",
            "春风酒棹湖隄柳，晓月吟鞯辇路花。",
            "报喜忽闻枝上鹊，忘机时下屋头鸦。",
            "残年钝闷今朝尽，重对菱花拂帽纱。"
        ],
        "notes": "",
        "id": "904a287d1a76d48858648f8deb0d65f9"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "重游大涤洞天",
        "preface": "",
        "paragraphs": [
            "涧水泠泠石发新，松花香靓翠崖深。",
            "云生不没仙人迹，丹化犹啼捣药禽。",
            "洗眼人多求圣水，醒心吾独爱清音。",
            "杖藜更欲过新洞，无柰春空又作阴。"
        ],
        "notes": "",
        "id": "fc03cef555f4bc3ae18eb0877529598d"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "东庵与道者语有感",
        "preface": "",
        "paragraphs": [
            "瘦策松间日又斜，更过东崦吃僧茶。",
            "丹青岭树明寒叶，水墨江天噪乱鸦。",
            "付酒一杯真乐事，读书万卷是愁涯。",
            "更尝世故知闲味，河水依然鬓自华。"
        ],
        "notes": "",
        "id": "33ce4fb214c782a691fca91482f40542"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "朱柿",
        "preface": "",
        "paragraphs": [
            "慈恩分种远，骈实渥如丹。",
            "垂野华星大，然云火树寒。",
            "蟹螯征有忌，狌血讶难抟。",
            "七绝虽堪赏，无劳把核钻。"
        ],
        "notes": "",
        "id": "2ad6f93466546849526995aecd5a752f"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "喜李鹤田至次阮云心韵兼寄  其一",
        "preface": "",
        "paragraphs": [
            "月树秋来碧几寻，古芗熏彻紫芝吟。",
            "无因得去陪清赏，祇寄山君一寸心。"
        ],
        "notes": "",
        "id": "6e6633e9cf6002af5937db3f4b64d397"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "喜李鹤田至次阮云心韵兼寄  其二",
        "preface": "",
        "paragraphs": [
            "浇酒逋梅又几回，愁吟旧雨独登台。",
            "星星鹤语山窗晓，割得云心古锦来。"
        ],
        "notes": "",
        "id": "7ee8475d9eed968bd7b029c2a74ce0bd"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "九日",
        "preface": "",
        "paragraphs": [
            "细看黄花把一枝，东篱犹是昔人非。",
            "题糕酒外豪心在，吹帽风前素发稀。",
            "鴈叫霜天悲故国，鸦翻溪树背寒晖。",
            "百年独有闲居乐，可怪东山事竟违。"
        ],
        "notes": "",
        "id": "51b14f2ead8e1768626a79728f8d38db"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "道场山",
        "preface": "",
        "paragraphs": [
            "访碑无古迹，丹碧覆嵯峨。",
            "塔向城中共，山从寺右多。",
            "疎松小溪路，远溇太湖波。",
            "何锴书堂在，犹嫌隔翠萝。"
        ],
        "notes": "",
        "id": "f9028d9f4fb27d67b738ddc9991b723b"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "何山",
        "preface": "",
        "paragraphs": [
            "山因人得姓，人去佛来居。",
            "邻有天章墓，碑无玉局书。",
            "幽蹊通古郭，荒磵入春畬。",
            "客子吟须冷，高峰夕照余。"
        ],
        "notes": "",
        "id": "c74ff7baca3380610e01b03ad6e47bfc"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "月泉纪游",
        "preface": "",
        "paragraphs": [
            "小春霜宇晓，闲访古招提。",
            "何岁斋鱼废，初弦顾兔迷。",
            "先民堂上像，寓客柱间题。",
            "僧户蜂分小，山形虎穴低。",
            "松青江庙北，竹老野桥西。",
            "亲汲聊煎茗，深登信杖藜。",
            "琴师年九十，相见手重携。"
        ],
        "notes": "",
        "id": "b31a45f43a865c040f1e7fdf22775118"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "不寐",
        "preface": "",
        "paragraphs": [
            "空床展转对孤檠，寒漏年长更雨声。",
            "如此乾坤闲岁月，明朝华发满头生。"
        ],
        "notes": "",
        "id": "d94d43d6ac76736c49b288f489fc0c6b"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "寄鹤田",
        "preface": "",
        "paragraphs": [
            "鹤向孤山去未归，片云行鴈与心期。",
            "新诗不著工夫得，雪外看花独立时。"
        ],
        "notes": "",
        "id": "b1dc3c92cc5249ca89cb209386159ee5"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "至后",
        "preface": "",
        "paragraphs": [
            "阳生七日验飞葭，衮衮天机岁载华。",
            "江草未圆青帝梦，香芸漏泄与梅花。"
        ],
        "notes": "",
        "id": "eb670ae8d6bfb0632712dd81da5fab14"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "霅川次韵鹤田",
        "preface": "",
        "paragraphs": [
            "苕霅双流合，帆樯万里通。",
            "连山黄独雪，一鴈白苹风。",
            "酒户春醅浅，鱼村晚市同。",
            "旧游蕉鹿外，未老已成翁。"
        ],
        "notes": "",
        "id": "6d133ebe41cdee12c71d722a54296a86"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "岁晏用赵谊父访云心韵以寄",
        "preface": "",
        "paragraphs": [
            "看春知几度，玄发故应非。",
            "世事真犹梦，人生瘦胜肥。",
            "竹边随意入，梅下得诗归。",
            "缅想羊何友，湖山乐所依。"
        ],
        "notes": "",
        "id": "33b263bfcf4c480fffc3d9847609b8ea"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "正月二日雪",
        "preface": "",
        "paragraphs": [
            "雨送冬雷了，如簁堕晓晴。",
            "萦盈溪树色，骚杀纸窗声。",
            "著瓦消还易，因风冻不成。",
            "纷纷门外屦，犹自贺元正。"
        ],
        "notes": "",
        "id": "9c874e9e1624976dca338e99201898c8"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "送晏桂山赴高沙郡  其一",
        "preface": "",
        "paragraphs": [
            "青衫赴阙已三迁，红旆临州不五年。",
            "旧吏侉荣从事府，新民迎拥使君鞯。",
            "牡丹池馆春融日，莼叶汀洲水涨天。",
            "自是边筹谈笑办，归来仍侍玉皇前。"
        ],
        "notes": "",
        "id": "ebdf6ec25165b3eac39b81786f4e7727"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "送晏桂山赴高沙郡  其二",
        "preface": "",
        "paragraphs": [
            "接武容台彼一时，溪乡重幸得追随。",
            "鸥前心事沧浪影，梅下吟情汗漫期。",
            "感慨中年无近别，徘徊明月有相思。",
            "殷勤劝醉阳关晓，受尽耶歈只自知。"
        ],
        "notes": "",
        "id": "433c34fd0a970c9fbaa9bca570794042"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "秋思",
        "preface": "",
        "paragraphs": [
            "暑退凉生体气佳，卷帘听雨感年华。",
            "西风叶叶梧桐冷，开尽庭前白鹤花。"
        ],
        "notes": "",
        "id": "82d9eec1e2204fc05e9f510f85b838e6"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "溪上",
        "preface": "",
        "paragraphs": [
            "今夕知何夕，吾意亦良适。",
            "明月满船蓬，清风动帷席。",
            "过雨前溪浑，停云半空白。",
            "衰荷无娇红，老梧有枯碧。",
            "频更烛对棋，仍把酒浇石。",
            "岁行变暄凉，朋情慨离索。",
            "相思日以长，孤吟夜方寂。",
            "露下客衣单，草际萤光奕。",
            "年年修玩心，一醉不得惜。"
        ],
        "notes": "",
        "id": "6bc2dcba4244f2e097602ee6cfd8dfa3"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "鹤田还江右",
        "preface": "",
        "paragraphs": [
            "欲留云共住，云去楚天长。",
            "此日吾犹惜，中年别易伤。",
            "搜吟梅下影，赌弈橘中香。",
            "谨勿移山诺，春风入帝乡。"
        ],
        "notes": "",
        "id": "1df9db7e7bda35bcc118ba0ebdfe5331"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "归鴈亭",
        "preface": "",
        "paragraphs": [
            "青云影里自由身，几倚阑干看不真。",
            "又是江湖春雪尽，年年肠断玉关人。"
        ],
        "notes": "",
        "id": "dc7eb99f3da8b0d825738568d025cee6"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "午日次韵池袭父",
        "preface": "",
        "paragraphs": [
            "小泊苹香柳下矶，重逢佳节感年时。",
            "束蒿偶作人形想，采药须供国手医。",
            "江镜愿为明主监，楚菰愁赋逐臣词。",
            "酒边听尽敲篷雨，数日淮南去未迟。"
        ],
        "notes": "",
        "id": "54628878be3f821377feaf6faf28d7de"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "垂虹  其一",
        "preface": "",
        "paragraphs": [
            "四岸俱无只有天，烟樯如雨落鸥前。",
            "不知笠泽翁何许，波上清风一万年。"
        ],
        "notes": "",
        "id": "20acecb850102eef8817f36d4b1353a3"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "垂虹  其二",
        "preface": "",
        "paragraphs": [
            "忆著前游十四年，三高祠下夕阳船。",
            "无钱买得鲈鱼鲙，吟就橘花香里眠。"
        ],
        "notes": "",
        "id": "bcf5c3639b58dc8c37b3aa20101d50e2"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "姑苏台",
        "preface": "",
        "paragraphs": [
            "故址耕残草树秋，无人曾见鹿来游。",
            "甬东亦是当时月，不照笙歌只照愁。"
        ],
        "notes": "",
        "id": "f5e22114a378b50aecb1919148502669"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "虎丘",
        "preface": "",
        "paragraphs": [
            "曼陀石上无根树，历历生公说法余。",
            "剑水一泓清澈底，至今人说有龙居。"
        ],
        "notes": "",
        "id": "74edde01fc1dd572f8b2bf69950803ef"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "惠山",
        "preface": "",
        "paragraphs": [
            "石苔滑汰屋连斜，第二泉边古佛家。",
            "一壑松风听不了，却留僧坐自煎茶。"
        ],
        "notes": "",
        "id": "a62973e9565fa780c13c187cee668d57"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "楝花",
        "preface": "",
        "paragraphs": [
            "绿树菲菲紫白香，犹堪缠黍吊沉湘。",
            "江南四月无风讯，青草前头蝶思狂。"
        ],
        "notes": "",
        "id": "65bf6b9134068007eafb328067109acd"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "毗陵天庆观龙",
        "preface": "",
        "paragraphs": [
            "殿阴壁老怀仁笔，头角峥嵘春起蛰。",
            "有时麾斥惠山云，行雨归来半身湿。"
        ],
        "notes": "",
        "id": "cebf423b026f7023d311853c679cb0e7"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "丹阳道中流寓人",
        "preface": "",
        "paragraphs": [
            "累土编茅古制庳，官田种秫得沽私。",
            "自言身健无徭役，犹胜平生江北时。"
        ],
        "notes": "",
        "id": "2166a1b3e8164772d0255ecf9e69c2cb"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "京口运河上",
        "preface": "",
        "paragraphs": [
            "荒荒永岸水如沟，翁仲无言立上头。",
            "日日𫗥舟衔尾去，东南民力尚支不。"
        ],
        "notes": "",
        "id": "b62c734f9c25bfad4cef6c92114371a7"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "多景楼",
        "preface": "",
        "paragraphs": [
            "假日此登临，凄凉北望心。",
            "戍烽孤障杳，塔影一江深。",
            "黠虏投鞭想，将军誓檝吟。",
            "所嗟人事异，天险古犹今。"
        ],
        "notes": "",
        "id": "b099cc4cb17c15a95112752fc66cf8c3"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "金山",
        "preface": "",
        "paragraphs": [
            "江身台殿切空云，夜月鱼龙影不分。",
            "八十老僧相引说，潮痕不上郭公坟。"
        ],
        "notes": "",
        "id": "dcb558d39f5ab7496a9e499e8a304664"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "瓜洲",
        "preface": "",
        "paragraphs": [
            "如此江涛更有人，佛狸竟死不能兵。",
            "幅巾短櫂鸥前梦，未省当时有此城。"
        ],
        "notes": "",
        "id": "166b44026e8cdc46bf42a445b866f394"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "维扬即事  其一",
        "preface": "",
        "paragraphs": [
            "牛斗星边禹贡州，东南屏蔽大江流。",
            "向来明月珠帘梦，不信秋风夜柝愁。"
        ],
        "notes": "",
        "id": "7813ee115166046a307006939bcc5e9a"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "维扬即事  其二",
        "preface": "",
        "paragraphs": [
            "皂角林前野地宽，新塘路口草泥干。",
            "天乎如此功名事，成败观人自昔难。"
        ],
        "notes": "",
        "id": "7cc62a8eab737e6daf36612c58529990"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "维扬即事  其三",
        "preface": "",
        "paragraphs": [
            "茅屋芦门半市坊，居民无事亦军装。",
            "愁来莫上城头望，西北浮云接太阳。"
        ],
        "notes": "",
        "id": "2a2232a5ef786b5bb8e6d2c6f5187a7e"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "维扬即事  其四",
        "preface": "",
        "paragraphs": [
            "月明城上响边笳，一枕三更梦到家。",
            "不耐楚氛真僻性，赋诗酌酒与琼花。"
        ],
        "notes": "",
        "id": "b0a437bf9c38bfceba781e940f16715c"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "维扬即事  其五",
        "preface": "",
        "paragraphs": [
            "土雾如蒸暴暑天，烛龙偏驻柳边船。",
            "三清观里风廊午，满意题诗借榻眠。"
        ],
        "notes": "",
        "id": "761f3eb0c65675c832919aea1035645d"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "平山堂吊古",
        "preface": "",
        "paragraphs": [
            "隔江山色画图中，故址荒来与庙通。",
            "画地雄吞淮海水，占星高直斗牛宫。",
            "试评蜀味长泉变，欲唱欧词古柳空。",
            "往事茫茫增感慨，聊凭戍卒指西东。"
        ],
        "notes": "",
        "id": "e6830bc56d7681c5973c5293da144927"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "平山和韵鹤田",
        "preface": "",
        "paragraphs": [
            "琼花应自笑南翁，白发栖栖逐断蓬。",
            "兵后百年城郭是，尘间多事古今同。",
            "孤烟远堠如常夜，五月穷边尚冷风。",
            "可待莼鲈归兴尽，长吟且复付杯中。"
        ],
        "notes": "",
        "id": "a59264186be1ddc9e91cb17d4b97402f"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "道中观戽水戏书",
        "preface": "",
        "paragraphs": [
            "秧马泥深茧犊闲，烛龙顾影桔槔间。",
            "寻常六月江南雨，不比君王帑藏悭。"
        ],
        "notes": "",
        "id": "4f9b8045bcda970293694196f4a6805f"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "翠蛟亭",
        "preface": "",
        "paragraphs": [
            "道人锁蛟天柱半，客来纵蛟作奇观。",
            "飞风动地𫐒晴雷，雄拏怒攫石欲开。",
            "明珠万斛撒成雨，忽趁流云入银浦。",
            "仙田种玉耕春烟，润流九里无凶年。",
            "问蛟蜚去何时还，道人仰笑意自闲。",
            "月中携手听潺湲。"
        ],
        "notes": "",
        "id": "ce5f791011752f3687fe6110b61ca6d9"
    },
    {
        "author": "张蕴",
        "dynasty": "宋",
        "type": "诗",
        "rhythmic": "",
        "title": "翠蛟亭呈孙元素炼师",
        "preface": "",
        "paragraphs": [
            "剡剡星虹白日寒，山香一曲落云端。",
            "乘虬道士排空去，怒雨声摇碧玉峦。"
        ],
        "notes": "",
        "id": "fe8f5f536a226b4899d2d62eec5f05f4"
    }
]