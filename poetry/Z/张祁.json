[
    {
        "author": "张祁",
        "dynasty": "宋",
        "type": "诗",
        "rhythmic": "",
        "title": "答周邦彦觅茶  其一",
        "preface": "",
        "paragraphs": [
            "内家新赐密云龙，只到调元六七公。",
            "赖有家山供小草，犹堪诗老荐春风。"
        ],
        "notes": "",
        "id": "e6ee3dcef38a2c033a41ed2c1f8dda26"
    },
    {
        "author": "张祁",
        "dynasty": "宋",
        "type": "诗",
        "rhythmic": "",
        "title": "答周邦彦觅茶  其二",
        "preface": "",
        "paragraphs": [
            "仇池诗里识焦坑，风味官焙可抗衡。",
            "钻余权幸亦及我，十辈遣前公试烹。"
        ],
        "notes": "",
        "id": "364a1cbcf9f8cfc6d396076b055e12c1"
    },
    {
        "author": "张祁",
        "dynasty": "宋",
        "type": "诗",
        "rhythmic": "",
        "title": "题德清教场亭",
        "preface": "",
        "paragraphs": [
            "浩荡秋光里，扁舟过德清。",
            "楼台占山影，鹅鸭乱溪声。",
            "小饮经年别，清歌一邑惊。",
            "娟娟照人月，还忆谢宣城。"
        ],
        "notes": "",
        "id": "58034771c43226ce65378201be9b8a88"
    },
    {
        "author": "张祁",
        "dynasty": "宋",
        "type": "诗",
        "rhythmic": "",
        "title": "庐州诗",
        "preface": "",
        "paragraphs": [
            "平湖阻城南，长淮带城西。",
            "壮哉金斗势，吴人筑合肥。",
            "曹瞒狼顾地，苻秦又颠挤。",
            "六飞驻吴会，重兵盾边陲。",
            "绍兴丁巳岁，书生绾戎机。",
            "郦琼劫众叛，度河从伪齐。",
            "苍黄驱迫际，白刃加扶持。",
            "在职诸君子，临难节不亏。",
            "尚书徇国事，既以身死之。",
            "骂贼语悲壮，摏喉声喔咿。",
            "呜呼赵使君，忠血溅路歧。",
            "在职乔张实大将，横尸枕阶基。",
            "至今遗部曲，言之皆涕洟。",
            "法当为请谥，史策垂清规。",
            "法当为立庙，血食安淮圻。",
            "奈何后之人，邈然弗吾思。",
            "居官潭潭府，神不芘茅茨。",
            "冤气与精魄，皇皇何所依。",
            "所以州州内，鬼物多怪奇。",
            "月明廷庑下，仿佛若有窥。",
            "謦欬闻动息，衣冠俪容仪。",
            "士民日凋瘵，岳牧婴祸罹。",
            "一纪八除帅，五丧三哭妻。",
            "张侯及内子，遍体生疮痍。",
            "爬搔疼彻骨，脱衣痛粘皮。",
            "狂氓据听事，夫人凭指挥。",
            "玉勒要乌马，云鬟追小姬。",
            "同殂顷刻许，异事今古稀。",
            "磊落陈阁学，文章李紫微。",
            "筑城志不遂，起废止于斯。",
            "杜侯在官日，夜寝鬼来笞拔剑起驱逐，反顾出户帏。",
            "曰杜二汝福，即有鼓盆悲。",
            "德章罢郡去，厌厌若行尸。",
            "还家席未暖，凶问忽四驰。",
            "安道移嘉禾，病骨何尪羸。",
            "于时秋暑炽，絮帽裹颔颐。",
            "余龄亦何有，干在神已睽。",
            "师说达吏治，通材长拊绥。",
            "东来期月政，简静民甚宜。",
            "传闻盖棺日，邑里皆号啼。",
            "近者吴徽阁，鱼轩发灵輀。",
            "营卒仆公宇，厩驷裹敝帷。",
            "行路闻若骇，举家惊欲痴。",
            "昔有邺中守，迥讳姓尉迟。",
            "后周死国难，英忠未立祠。",
            "及唐开元日，刺史多艰危。",
            "居官屡谪死，未至先歔欷。",
            "仁矣张嘉祐，下车知端倪。",
            "庙貌严祀典，满考迁京畿。",
            "兄弟列三戟，金吾有光辉。",
            "吴竞继为政，神则加冕衣。",
            "自此守无患，史书信可推。",
            "伯有执郑政，汰侈荒于嬉。",
            "出奔复为乱，羊肆死猖披。",
            "强魂作淫厉，杀人如取携。",
            "其后立良止，祭祀在宗枝。",
            "罪戮彼自取，祸福尚能移。",
            "族大所冯厚，子产岂吾欺。",
            "寒温五种疟，踸踔一足夔。",
            "或能为病祟，祈祷烹伏雌。",
            "况我义烈士，品秩非贱卑。",
            "凛凛有生气，为神复何疑。",
            "勺水不酹地，敢望壶与蹄。",
            "片瓦不覆顶，敢望题与榱。",
            "邦君寄民社，此责将任谁。",
            "既往不足咎，来者犹可追。",
            "傥依包孝肃，或依皇地祇。",
            "经营数楗屋，丰俭随公私。",
            "丹青罗像设，香火奉岁时。",
            "尚书名位重，正寝或可施。",
            "吕姬徇夫葬，义妇严中闺。",
            "清贤列两庑，后先分等衰。",
            "当时同难士，物色不可遗。",
            "张陈李鲍韩，势必相追随。",
            "德章病而去，去取更临时。",
            "尊罍陈俨雅，剑佩光陆离。",
            "匠事落成日，醮祭蠲州治。",
            "青词奏上帝，册祝告神知。",
            "若曰物异趣，人鬼安同栖。",
            "兹焉卜新宅，再拜迎将归。",
            "悲笳响萧瑟，风驭行差池。",
            "穹旻亦异色，道路皆惨凄。",
            "巍峨文武庙，千载无倾欹。",
            "使君享安稳，高堂乐融怡。",
            "岂弟布惠政，吉祥介繁禧。",
            "遂纡紫泥诏，入侍白玉墀。",
            "斯民获后福，年谷得禳祈。",
            "坎坎夜伐鼓，欣欣朝荐牺。",
            "人神所依赖，时平物不疵。",
            "中兴天子圣，群公方倚毗。",
            "明德格幽显，和风被华夷。",
            "典章粲文治，昭然日月垂。",
            "臣工靡不报，秩祀当缉熙。",
            "四聪无壅塞，百揆钦畴咨。",
            "咨尔淮西吏，不请奚俟为。",
            "露章画中旨，施行敢稽迟。",
            "太常定庙额，金榜华标题。",
            "特书旌死节，大字刻丰碑。",
            "碑阴有坚石，镌我庐州诗。"
        ],
        "notes": "",
        "id": "a98233d9af629ff6d485ac9ec4dc362b"
    },
    {
        "author": "张祁",
        "dynasty": "宋",
        "type": "诗",
        "rhythmic": "",
        "title": "游钟阜呈同集诸公",
        "preface": "",
        "paragraphs": [
            "晓出白下门，东山耸孱颜。",
            "脱身廛市中，办此一日闲。",
            "西风忽凛冽，秋容著坚顽。",
            "烟树小摇落，寒云起斓斑。",
            "但惊节物变，敢辞登陟艰。",
            "诸峰互崭绝，落势相回环。",
            "盘固建康城，俨若呵神奸。",
            "造化钟英灵，尽压东南山。",
            "厚疑接坤轴，高欲窥帝关。",
            "太平严梵刹，华屋罗千间。",
            "向来劫烧灰，旧观初未还。",
            "象教岂易灭，佛力不可扳。",
            "风雷运梁栋，斤斧勤输般。",
            "会见落成日，千门响铜环。",
            "山僧肯分甘，我亦诛茅菅。",
            "人生少会心，胜处天所悭。",
            "归鞯理残照，欲去仍跻攀。",
            "后会倘可约，此兴殊未阑。",
            "祗恐俗士驾，频来遭诋讪。",
            "哦诗记幽讨，賸语君其删。"
        ],
        "notes": "",
        "id": "df35b4f7f7204b6068793a9f9621bf52"
    },
    {
        "author": "张祁",
        "dynasty": "宋",
        "type": "诗",
        "rhythmic": "",
        "title": "东关",
        "preface": "",
        "paragraphs": [
            "山扼平湖蓄不东，地分南北指㧑中。",
            "二关形势千年壮，三国英雄一笑空。"
        ],
        "notes": "",
        "id": "6744b265b9ab3a0dd23218419c25ef83"
    },
    {
        "author": "张祁",
        "dynasty": "宋",
        "type": "诗",
        "rhythmic": "",
        "title": "白水桥断碑",
        "preface": "",
        "paragraphs": [
            "出郭悠悠信马蹄，荒烟衰草不胜悲。",
            "江南旧事无人记，时有龟趺载断碑。"
        ],
        "notes": "",
        "id": "7a11d9c2e703864dde7c177f1fb286fc"
    },
    {
        "author": "张祁",
        "dynasty": "宋",
        "type": "诗",
        "rhythmic": "",
        "title": "渡湘水",
        "preface": "",
        "paragraphs": [
            "春过潇湘渡，真观八景图。",
            "云藏岳麓寺，江入洞庭湖。",
            "晴日花争发，丰年酒易沽。",
            "长沙十万户，游女似京都。"
        ],
        "notes": "",
        "id": "4923f32c3fcbb92adb18aef5d1ab2cec"
    },
    {
        "author": "张祁",
        "dynasty": "宋",
        "type": "诗",
        "rhythmic": "",
        "title": "西岩",
        "preface": "",
        "paragraphs": [
            "似有楼台处，微闻钟磬声。",
            "溪横前路绝，人在别峰行。",
            "天远水云淡，春深花柳明。",
            "如果解尘鞅，亲和法王城。"
        ],
        "notes": "",
        "id": "b87aeb9213042a01fe5505e2463b86e2"
    },
    {
        "author": "张祁",
        "dynasty": "宋",
        "type": "诗",
        "rhythmic": "",
        "title": "田𫈉杂歌",
        "preface": "",
        "paragraphs": [
            "大麦半枯自浮沉，小麦刺水铺绿针。",
            "山边老农望麦熟，出门见水放声哭。",
            "去年涔涔七月雨，秋田不收一粒谷。",
            "只今米价贵如玉，并日举家才食粥。",
            "小儿索饭𫈉前啼，大儿虽瘦把锄犂。",
            "晴时和麦耕荒陇，正好下秧无稻种。"
        ],
        "notes": "",
        "id": "12653adf76d1cb65f3dab5299b9464a2"
    },
    {
        "author": "张祁",
        "dynasty": "宋",
        "type": "诗",
        "rhythmic": "",
        "title": "平沙",
        "preface": "",
        "paragraphs": [
            "平沙漠漠雁翩翩，两岸菰蒲水拍天。",
            "小艇得鱼撑月去，一声孤笛破寒烟。"
        ],
        "notes": "",
        "id": "3718e70c46eab572af21b2e51ceff2f2"
    },
    {
        "author": "张祁",
        "dynasty": "宋",
        "type": "诗",
        "rhythmic": "",
        "title": "题灵仙观",
        "preface": "",
        "paragraphs": [
            "楼殿起山巓，无尘地自偏。",
            "松廊暗云雾，粉壁艳神仙。",
            "名姓藏丹府，衣冠访洞天。",
            "幼舆丘壑质，定合老松泉。"
        ],
        "notes": "",
        "id": "a02d6ccb9e8196791918461cccd364b2"
    },
    {
        "author": "张祁",
        "dynasty": "宋",
        "type": "诗",
        "rhythmic": "",
        "title": "广福寺",
        "preface": "",
        "paragraphs": [
            "老去丹心在，愁来酒兴浓。",
            "江山遗古意，云水淡秋容。",
            "落日孤村笛，微风远寺钟。",
            "平生善知识，却忆妙高峰。"
        ],
        "notes": "",
        "id": "68c1c430626bc07d773c8448fc5a2b4d"
    },
    {
        "author": "张祁",
        "dynasty": "宋",
        "type": "诗",
        "rhythmic": "",
        "title": "汪氏别墅次韵  其一",
        "preface": "",
        "paragraphs": [
            "不应无酒饮公荣，且与园花作证明。",
            "我已闭门为独乐，君能让畔喜双清。",
            "莫教佛法无多子，却怕诗人太瘦生。",
            "好是柳丝饶意态，故垂浓绿著嘤嘤。"
        ],
        "notes": "",
        "id": "e6c410bed35e9b0ab53e347360b723d9"
    },
    {
        "author": "张祁",
        "dynasty": "宋",
        "type": "诗",
        "rhythmic": "",
        "title": "汪氏别墅次韵  其二",
        "preface": "",
        "paragraphs": [
            "芜湖还似鉴湖春，我亦归来贺季真。",
            "好赋俱陪招隐士，耦耕长似问津人。",
            "襟怀处处尊前好，花柳番番雨后新。",
            "谁道只凭诗遣兴，却因雕琢费精神。"
        ],
        "notes": "",
        "id": "f474072a6b8203eb0d01392f7a20eca0"
    },
    {
        "author": "张祁",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "伟哉张与乔，忠烈激偏裨。"
        ],
        "notes": "",
        "id": "5d03e05ea78656dc3d942d58eb4c1708"
    },
    {
        "author": "张祁",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "堂成相业思三老，山揖仙风对八公。"
        ],
        "notes": "",
        "id": "05feac9014e0ecd4aeae2c29fb5ddc7e"
    }
]