[
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "次韵梅花",
        "preface": "",
        "paragraphs": [
            "阴阴雪意云垂地，曳策微行傍清泚。",
            "眼明横路出江梅，烟瞑沙寒迷表里。",
            "当年一梦山月明，依约瑶台见仙子。",
            "俗缘掣肘意未了，弄出飞琼乱纷委。",
            "摩娑铜狄岂须话，沧海扬尘固其理。",
            "花神纵步来阆苑，羞怕唐昌偷玉蕊。",
            "回风自作粧半面，泣露真成愁龋齿。",
            "相看一笑岂易得，分与天香更清美。",
            "那知脱屣尘寰去，顷刻蓬莱三万里。",
            "黄昏谁伴醉乡归，天色无情淡如洗。"
        ],
        "notes": "",
        "id": "b8295c6bac76251bd7e0b378b53c682d"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "次韵寄求道人",
        "preface": "",
        "paragraphs": [
            "天工愦愦春无力，桃李颦心少颜色。",
            "梦中矫首望三山，我是东南未归客。",
            "岩壑交游人姓支，相思江月半成规。",
            "遥知草木代说法，岂是画餠随儿嬉。",
            "此身分不过朝市，何日相从拂衣袂。",
            "岂容陶令载白莲，会作郑虔书落柿。"
        ],
        "notes": "",
        "id": "0969d635b497227ab83f274598e01065"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "二诗寄德粲并简内观诸友  其一",
        "preface": "",
        "paragraphs": [
            "春风本自掣肘去，那更病留过一旬。",
            "满眼山川虽不改，连天桃李已成尘。",
            "银河谁与洗兵马，宝唾安能泣鬼神。",
            "怅望故人分雪此，飞云落日在纶巾。"
        ],
        "notes": "",
        "id": "b6fc1848ddacea1949242242e6cebd6e"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "二诗寄德粲并简内观诸友  其二",
        "preface": "",
        "paragraphs": [
            "九渊亭上二三子，见说年来事事新。",
            "隔水不容招手唤，曲窗已有画眉人。",
            "酴醾香好急携酒，𫛸鴂声繁催送春。",
            "笑我江南未归客，飘然天地一闲身。"
        ],
        "notes": "",
        "id": "25d9e4d819ca545e81b89803c410ab66"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "寄人",
        "preface": "",
        "paragraphs": [
            "一牛鸣地两禅林，雾雨初晴翠霭深。",
            "熟路缘溪穿窈窕，疏钟唤客出岖嵚。",
            "未求黄卷成功处，且办青山避世心。",
            "怅望不来还独返，秋风聊作暮云吟。"
        ],
        "notes": "",
        "id": "6668dc65e360332909d2fe7b83ed4cef"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "十月上休日示求道人",
        "preface": "",
        "paragraphs": [
            "老禅独卧千岩表，枯木寒云伴此身。",
            "只倚藜根作诗本，肯分秋色与骚人。",
            "心源落落故难合，笔势翩翩想绝伦。",
            "记取濠梁断金语，三山好处要传真。"
        ],
        "notes": "",
        "id": "26d2ac00f2e80368278eaadc723cf9ab"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "同蹈元看竹了轩因用去年方字韵作此",
        "preface": "",
        "paragraphs": [
            "淇澳渭川那复梦，而今天遣出南方。",
            "要观大节须霜雪，莫说此君无肺肠。",
            "照水形容殊不恶，临风言语一何长。",
            "山僧岂识留连意，千里故人逢异乡。"
        ],
        "notes": "",
        "id": "137c950edc4dc3c3aa9868eb7b299e13"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "和德粹三绝  其一",
        "preface": "",
        "paragraphs": [
            "平生乐事在三余，不管梧阴过玉除。",
            "绝尾忽参嫠纬句，风尘今日正愁予。"
        ],
        "notes": "",
        "id": "126b765f2d699b7a5007ceb509c7e407"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "和德粹三绝  其二",
        "preface": "",
        "paragraphs": [
            "心赏南楼一味凉，波光山影上藜床。",
            "莫言体国非吾事，好梦不能千里长。"
        ],
        "notes": "",
        "id": "92f722738cf3ed946cff7c13db4fa3e7"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "和德粹三绝  其三",
        "preface": "",
        "paragraphs": [
            "未坐他年百尺楼，浮云身上且悠悠。",
            "眼高四海骑鲸客，不见长安亦解愁。"
        ],
        "notes": "",
        "id": "84e696081d64bab5919623d2f3150318"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "三山次潘静之升书记韵",
        "preface": "",
        "paragraphs": [
            "客路那知岁月长，掀眉一笑苾𫇴房。",
            "且倾徐邈圣贤酒，不问陈登上下床。",
            "云影翻空迷海峤，秋声随梦到江乡。",
            "明朝各听船窗雨，犹忆枯棋战四郎。"
        ],
        "notes": "",
        "id": "8a4756b828f1f22b7d85034ae3cff245"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "邈书寄出与李知哲唱和诗次韵",
        "preface": "",
        "paragraphs": [
            "邂逅招提顿客辀，十年尘土且休休。",
            "三人月下从渠便，二老风流到我不。",
            "南北只今无好语，山川如许更悲秋。",
            "故应賸作锵金句，莫羡群儿万户侯。"
        ],
        "notes": "",
        "id": "72dc773ca393d480dde76c09cfc24eff"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "老兵种菊以诗谢之",
        "preface": "",
        "paragraphs": [
            "蔬畦雨径策勋时，徙种邻墙菊两枝。",
            "九日无人过朱放，十分举酒酌王尼。",
            "花裁栗玉秋风健，香近龙涎晓梦知。",
            "负口不应还负眼，长镵烦尔镇相随。"
        ],
        "notes": "",
        "id": "3ea1aaa9f017a48deb8472693565ddb8"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "郑德予同游桃花山次韵  其一",
        "preface": "",
        "paragraphs": [
            "江村卜筑路斜斜，模写癯仙四壁家。",
            "闻道读书忘肉味，不缘避世宿桃花。",
            "青山自作千年调，白眼空惊一望赊。",
            "欲买鸡豚投近社，烟蓑雨笠寄生涯。"
        ],
        "notes": "",
        "id": "411ccb5f56dd4bd7dc0e2fc51181077a"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "郑德予同游桃花山次韵  其二",
        "preface": "",
        "paragraphs": [
            "春红万树抱山斜，落落真源自一家。",
            "云起坐中疑有雨，酒行杯面恐飞花。",
            "尘缘未断心虽胜，他日重来约尚赊。",
            "畧倩渊明记遗事，武陵今不在天涯。"
        ],
        "notes": "",
        "id": "a481b0ccfb2b0f15e1ba76c463a51669"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "九日与客语慨然有庐山之兴",
        "preface": "",
        "paragraphs": [
            "九日黄花笑白头，分将牢落付林丘。",
            "半川暝色聊偿梦，别岭秋声旋寄愁。",
            "江国经年成浪语，匡庐入手是真休。",
            "未能免俗须登陟，睨视元龙百尺楼。"
        ],
        "notes": "",
        "id": "850dabaabf20253f6cafe9d4194f0d0d"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "草堂诸陈同游崧山精舍冕仲携琴先归用壁间韵  其一",
        "preface": "",
        "paragraphs": [
            "来伴秋风十日闲，笔端久已识波澜。",
            "烦君一醉双峰月，乞与儿曹白眼看。"
        ],
        "notes": "",
        "id": "c7d739ffc7378f3f2c356ba6c04c23d1"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "草堂诸陈同游崧山精舍冕仲携琴先归用壁间韵  其二",
        "preface": "",
        "paragraphs": [
            "破尘妙语慰畸人，鹤发深衣雨垫巾。",
            "独自抱琴山下去，石桥月色为谁新。"
        ],
        "notes": "",
        "id": "6c166ccc0a8dbb016a1469eda04693e1"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "三山次郑德予韵  其一",
        "preface": "",
        "paragraphs": [
            "日脚微明雨脚疏，谁将云梦赋相如。",
            "西南山好君知不，一见全胜读异书。"
        ],
        "notes": "",
        "id": "2553f7cac1f27988f06effb6b57f0e36"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "三山次郑德予韵  其二",
        "preface": "",
        "paragraphs": [
            "何日归舟片叶轻，白鸥相伴𫇛微鸣。",
            "只应潮打蓬窗处，已作离骚一半清。"
        ],
        "notes": "",
        "id": "78b79adffb54c30be9b70d08bed877e1"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "次韵梅花两绝句  其一",
        "preface": "",
        "paragraphs": [
            "一月尤溪烟雨浓，玉梅浑作玉人逢。",
            "江南他日摘香处，莫忘云间双髻峰。"
        ],
        "notes": "",
        "id": "afd4b93e409c2b216112eda2af0737c8"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "次韵梅花两绝句  其二",
        "preface": "",
        "paragraphs": [
            "清浅弯环遶故墙，一身将影理残妆。",
            "西施俗处无人见，冷落吴宫溪水香。"
        ],
        "notes": "",
        "id": "5d1f20543612c6cfb0f2b636ab009be0"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "徐彦猷以仇池诗句为韵作诗十四章见示答之",
        "preface": "",
        "paragraphs": [
            "徐侯笔下波涛宽，新诗示我清且闲。",
            "谁能辛苦学饭颗，格辙已到元和间。",
            "春寒十日不出户，坐想江柳分烟鬟。",
            "东坡老仙有奇句，析韵琢句光斓斑。",
            "疾雷一洗牛蚁閙，羯鼓畧惊桃李顽。",
            "周郎知音亦已久，仲车著语谁当删。",
            "大弨六钧古称重，汝自力弱无由弯。",
            "胡为坎坎事嗤点，今古可笑儿童孱。",
            "乡关春物入意匠，水光花气相回环。",
            "莫嫌众口乱如沸，当见三耳生其颜。",
            "嗟吾和诗虽已晚，识君妙意存高山。",
            "告君诗妙须饮酒，社瓮一醉宁当悭。"
        ],
        "notes": "",
        "id": "d149c604e905d4695319c8a9530a03dd"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "寓居南轩",
        "preface": "",
        "paragraphs": [
            "云气披猖月意孤，冬青倒影上庭隅。",
            "灯横老荠蛾方去，书掩新芸蠹已无。",
            "一世尽知关鲁酒，十年不拟叹齐竽。",
            "支颐坐觉疏星没，独扣龙头泻酪奴。"
        ],
        "notes": "",
        "id": "f8c1d14ea6cd1973c36787d13df228e7"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "答戏昭文梅花",
        "preface": "",
        "paragraphs": [
            "腊到方留此日寒，雨多未觉过云残。",
            "共惊台柳怱怱去，独抱园花细细看。",
            "洗面不劳千点雪，薰衣剩破一分檀。",
            "诗人穷苦谁料理，只倚东风酒量宽。"
        ],
        "notes": "",
        "id": "4e1fff81574b210cbd7cdd6b733f4a4d"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "乙丑腊月",
        "preface": "",
        "paragraphs": [
            "自数今年腊，天饶半月春。",
            "酒船欺白首，桃靥笑青唇。",
            "避地疏同队，逢人试问津。",
            "伤心穿豺虎，未肯尽奔秦。"
        ],
        "notes": "",
        "id": "6c8ae58c213eefa051396f433497663c"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "延平道中  其一",
        "preface": "",
        "paragraphs": [
            "一溪春涨午晴初，日透波光绿浸裾。",
            "却忆孤山山下路，石桥清澈看叉鱼。"
        ],
        "notes": "",
        "id": "6c17bce907689dc37b7dea3a105aa39e"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "延平道中  其二",
        "preface": "",
        "paragraphs": [
            "云间三十六峰高，北望思归梦亦劳。",
            "来客双峰莫相笑，少低吾眼为儿曹。"
        ],
        "notes": "",
        "id": "5e5efca661d828b6a1eb3855a9440cd6"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "舟次鼋湖阻水因由董山  其一",
        "preface": "",
        "paragraphs": [
            "山雨疏疏心又惊，起瞻天色斗微明。",
            "他年一枕江关梦，知忆蓬窗此夜声。"
        ],
        "notes": "",
        "id": "2b2af8bdba483a909628f20c2fbb0c15"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "舟次鼋湖阻水因由董山  其二",
        "preface": "",
        "paragraphs": [
            "一川黄浊写昆崘，苦恨南溪不尽吞。",
            "三老亦知行意速，时时插竹记沙痕。"
        ],
        "notes": "",
        "id": "c7e3732a79552ad1041a7b1414b25e38"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "舟次鼋湖阻水因由董山  其三",
        "preface": "",
        "paragraphs": [
            "拂拂朝霞到客舟，苦疑雨意在鸣鸠。",
            "好峰天半元相识，且作僧床挟策游。"
        ],
        "notes": "",
        "id": "b2b1cc23a176dbae53774014bf3ece17"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "舟次鼋湖阻水因由董山  其四",
        "preface": "",
        "paragraphs": [
            "梦好山晴晓不知，船边今日见须眉。",
            "向来快写昆崘地，元有薰风绿尽时。"
        ],
        "notes": "",
        "id": "88f4380d675996cf6edfec053559f282"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "向年舟自三山上延平和人韵两绝  其一",
        "preface": "",
        "paragraphs": [
            "春江一月困扬舲，醉梦无人与唤醒。",
            "欲识故交金石处，相逢诗里眼犹青。"
        ],
        "notes": "",
        "id": "6d9b4121ff87304c22cfb6e88ae3ecb1"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "向年舟自三山上延平和人韵两绝  其二",
        "preface": "",
        "paragraphs": [
            "春风一梦收桃李，双燕不知愁绝时。",
            "卧向蓬窗饱听雨，无人识此是新诗。"
        ],
        "notes": "",
        "id": "4b77b67356004a28d760fa97cb97776b"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "元英折惠柚花",
        "preface": "",
        "paragraphs": [
            "白玉繁花五叶芳，春风吹尽洞庭霜。",
            "河西道眼分明处，识破此中知见香。"
        ],
        "notes": "",
        "id": "0bb7b9138b2b3fb405e62c1ae9b6dc28"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "乙丑除夜寓永兴寄五二姪一首",
        "preface": "",
        "paragraphs": [
            "残腊避新正，疾驰不可鞚。",
            "梅花相行色，更以风雨送。",
            "伤哉绿林豪，支派出章贡。",
            "荐食今几年，金帛既充栋。",
            "王旅走山泽，魄散失饥冻。",
            "空闻米粟廉，不救干戈痛。",
            "冥冥纸钱底，千室罗盎瓮。",
            "祀先不暇尝，一夜惊入梦。",
            "书生口击贼，自愧脱嘲弄。",
            "经营华阳马，想像丹穴凤。",
            "融融声教中，焉得余此众。",
            "由基执弧矢，鼷鼠何足中。",
            "浮烟起南舍，春事行倥偬。",
            "桃寒强破蕊，鸟静独成哢。",
            "诗情写物色，心匠与折衷。",
            "章草简阿戎，溪头试微讽。"
        ],
        "notes": "",
        "id": "d721b0c44240c690879c20827155a3c3"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "仆自以四月十四日自延平归所寓之南轩积雨阴湿体中不佳二十五日夜梦至一处流水被道色清绝若有栏槛而无屋宇有笔砚皆浸水中予惊问何地旁有应者曰此玉澜堂也梦中欲取水中笔砚作诗诗未成而觉意绪萧爽殆不类人世鸡已一再鸣矣因赋此",
        "preface": "",
        "paragraphs": [
            "蘧蘧飞梦过云乡，物色清辉眼界长。",
            "阊阖未招金马士，蓬莱先立玉澜堂。",
            "千寻濯足衣裘冷，六字哦诗笔砚香。",
            "当与瑶池作同社，红巾青鸟两相忘。"
        ],
        "notes": "",
        "id": "c3dd85f805c9f691b21cd47de13226d2"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "赠周功崇",
        "preface": "",
        "paragraphs": [
            "闽岭浮沈二十年，归心日夜梦江天。",
            "谩题甲乙烦君看，若说功名只自怜。",
            "造物小儿知薄相，个中老子已忘筌。",
            "一筇闻作东南去，岂欲求人左海边。"
        ],
        "notes": "",
        "id": "6e92b3a14edd431d95a631061218d2fe"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "悼郑彦继书墓亭",
        "preface": "",
        "paragraphs": [
            "苍梧翠柏泣西风，尺冢巍然宿草中。",
            "宝剑何心求季子，只鸡今日过桥公。",
            "麟经有味人谁识，鹤阵论功气自雄。",
            "欲拂苍厓写奇节，陈琳檄手语言工。"
        ],
        "notes": "",
        "id": "505bb450f77f3f3f92aa482b71982f8d"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "竹醉日怀故山",
        "preface": "",
        "paragraphs": [
            "一室真容膝，何人客子猷。",
            "土浮迎竹醉，云净对山羞。",
            "无地青归幌，他年翠绕楼。",
            "且从邻寺去，烟雨看沙鸥。"
        ],
        "notes": "",
        "id": "f5283474e0861f1a346b9d95b939c4bf"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "繁暑",
        "preface": "",
        "paragraphs": [
            "繁暑不可度，病余少见招。",
            "投邻借轩卧，信手得书饶。",
            "寿我药双笈，惊人诗一瓢。",
            "醒心凭雪鹭，只恐日薰销。"
        ],
        "notes": "",
        "id": "89b44a655cb4eadb0ba2624cfbc38c05"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "大食瓶",
        "preface": "",
        "paragraphs": [
            "窳质谢天巧，风轮出鬼谋。",
            "入窑奔阏伯，随舶震阳侯。",
            "独鸟藏身稳，双虹绕腹流。",
            "可充王会赋，漆简写成周。"
        ],
        "notes": "",
        "id": "4dd5dac3dd45eda86e91657b7b2ccd30"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "春寒",
        "preface": "",
        "paragraphs": [
            "人道春寒早系舟，楚山一夜雨浏浏。",
            "此生削迹江边路，嫩绿纷红只自愁。"
        ],
        "notes": "",
        "id": "b376d7bdcab0b661ff771372aa96956f"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "夏夜极凉",
        "preface": "",
        "paragraphs": [
            "素简久辞夜，清风先戒秋。",
            "稻深群蛤吠，草暗一萤流。",
            "舌在殊无计，心空尚有求。",
            "按图寻分野，楚尾见吾州。"
        ],
        "notes": "",
        "id": "2a53e5b1b19c749406c2dfe89ad522d8"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "六月二十日",
        "preface": "",
        "paragraphs": [
            "天涯明月见秋风，错莫谁惊碧树空。",
            "岂意楚山招隠处，尽归蜀客广骚中。",
            "钓鱼聊尔针方直，乞米茫然帖自工。",
            "独卧南轩听南涧，蛮花犹作杜鹃红。"
        ],
        "notes": "",
        "id": "f375dd3bdece1268f26ec95368e222f1"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "尤溪县之南李花千树无一杂木春时尝饮其中酒家小轩可爱不知何故不曾作诗追赋二首明年修故事当书之壁间  其一",
        "preface": "",
        "paragraphs": [
            "桥外茅茨好，相过问酒钱。",
            "李花今若此，白发自茫然。",
            "落日云千步，春风雪一川。",
            "明朝记来处，石涧响溅溅。"
        ],
        "notes": "",
        "id": "276bd9cc27d76034e00c23848ffac8e1"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "尤溪县之南李花千树无一杂木春时尝饮其中酒家小轩可爱不知何故不曾作诗追赋二首明年修故事当书之壁间  其二",
        "preface": "",
        "paragraphs": [
            "见说小轩久，无人唤我来。",
            "直如春力快，故遣客怀开。",
            "玉立花千树，霞翻酒一杯。",
            "江陵二月尾，襟韵信难陪。"
        ],
        "notes": "",
        "id": "f8a1ba6075d091ec34639e0d1f79cc8d"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "春间小诗书赵园壁追录之  其一",
        "preface": "",
        "paragraphs": [
            "柳态随时秀，花容近酒轻。",
            "绿窗京洛语，尽抹早鶑声。"
        ],
        "notes": "",
        "id": "df395652a9f6015471d50a44fc9d7975"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "春间小诗书赵园壁追录之  其二",
        "preface": "",
        "paragraphs": [
            "小语不知夕，幽香无尽时。",
            "影寒人欲醉，明月照酴醾。"
        ],
        "notes": "",
        "id": "e426037256fb59200e0ad79017aa9649"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "春间小诗书赵园壁追录之  其三",
        "preface": "",
        "paragraphs": [
            "自得春风信，开怀待此花。",
            "余寒固艰棘，今夕雪斜斜。"
        ],
        "notes": "",
        "id": "326a4fb08717c01b781b0d814faeaf0e"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "春间小诗书赵园壁追录之  其四",
        "preface": "",
        "paragraphs": [
            "夜月闽杯浅，春风楚制轻。",
            "故乡空费梦，来此听谿声。"
        ],
        "notes": "",
        "id": "d878546ae614c8e4040170de7160289d"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "夜坐池上用简斋韵",
        "preface": "",
        "paragraphs": [
            "落日解衣无一事，移床临水已三回。",
            "斗沉北岭鱼方乐，月过秋河鴈不来。",
            "疏翠庭前供答话，浅红木末劝持杯。",
            "明明独对苍华影，莫上睢阳万死台。"
        ],
        "notes": "",
        "id": "035e5a739250378caa7679fed6c77366"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "平津",
        "preface": "",
        "paragraphs": [
            "西风扶病上江楼，老眼凄迷一色秋。",
            "帆影戛云追断鴈，角声吹月舞潜虬。",
            "栽培白业初无路，点检青山始欲愁。",
            "左海此中才咫尺，何年烟雨解扁舟。"
        ],
        "notes": "",
        "id": "7ce3e4577d00a8a2477f67263925ffc6"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "九日与数客登善福院之绝顶晚饮茗饮阁予以病先归赋十二韵",
        "preface": "",
        "paragraphs": [
            "风日迫佳节，一川秋意昏。",
            "临高分石磴，却立数烟村。",
            "楚制随云物，蛮花照酒痕。",
            "龙山嗟未久，蓝水想空存。",
            "鸿鴈频收唳，茱萸几断魂。",
            "拍肩寻熟路，登阁换余樽。",
            "钟梵规绳阔，亲朋笑语温。",
            "加笾携海峤，闻笛忆乡园。",
            "梦记南柯守，兵看左角奔。",
            "诗凡羞晋宋，发短任乾坤。",
            "汝辈禅心起，今生道眼浑。",
            "不知东嶂外，滟滟涌金盆。"
        ],
        "notes": "",
        "id": "f370a15d2f17835c5a3469163078bd3e"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "秋日  其一",
        "preface": "",
        "paragraphs": [
            "鸣蜩初歇树犹阴，黄菊红榴色转深。",
            "管领秋风有今日，留仙群称辟寒金。"
        ],
        "notes": "",
        "id": "4164eff135c308d6a530ce5eff98e6bb"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "秋日  其二",
        "preface": "",
        "paragraphs": [
            "簸弄天风发彩凉，西河一笑问吴刚。",
            "借君玉斧烦轻手，留取个中秋影香。"
        ],
        "notes": "",
        "id": "abaf62312495c13e9581d109b72187be"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "秋日  其三",
        "preface": "",
        "paragraphs": [
            "山静溪回树绿晴，鹭群点点雪分明。",
            "影沉寒水初无意，只是鱼儿独自惊。"
        ],
        "notes": "",
        "id": "bfc79f7d9db9dbf4772d79376a50e4f0"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "葵道人之三山",
        "preface": "",
        "paragraphs": [
            "君家双峰下，祝发事香火。",
            "岂无远游志，困此万山裹。",
            "坐阅腰包中，未接话已堕。",
            "翩然问知津，九仙入风柁。",
            "冥冥荔枝浦，华屋纷砐硪。",
            "邂逅傥逢渠，周旋宁作我。",
            "闭门造车语，虽陋佛所可。",
            "他年笑相视，此计无乃左。"
        ],
        "notes": "",
        "id": "ae7fde3481ba38fd59862cea7540dc06"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "次岭上壁间韵",
        "preface": "",
        "paragraphs": [
            "云卧双峰祇对亭，黄尘萦拂玉梅惊。",
            "春风一棹归来早，谁作窗间拥鼻声。"
        ],
        "notes": "",
        "id": "68b3302a315d311cab1ebdd77af0f0f5"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "春风",
        "preface": "",
        "paragraphs": [
            "一举造物手，万生和气中。",
            "酒边排雪意，诗里要春风。",
            "了了谁孤起，滔滔我即空。",
            "试询三世事，犹有读书功。"
        ],
        "notes": "",
        "id": "ea610c77d1fe09fd466564bd807c79e7"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "折山道中六言寄涌翠道人  其一",
        "preface": "",
        "paragraphs": [
            "折山有路可上，他日云藏万家。",
            "用处何曾触石，一禅指顶天涯。"
        ],
        "notes": "",
        "id": "0a13c13bb4f4c32a933bb72ed4004e81"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "折山道中六言寄涌翠道人  其二",
        "preface": "",
        "paragraphs": [
            "云暖网横危磴，日沉舟泊平沙。",
            "欵乃一声归去，炊烟遥起芦花。"
        ],
        "notes": "",
        "id": "1ffd82598d1463b04f41613d081251f6"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "折山道中六言寄涌翠道人  其三",
        "preface": "",
        "paragraphs": [
            "牛卧黄茅冈底，鹭归红叶村边。",
            "可是太平无象，溪桥醉舞华颠。"
        ],
        "notes": "",
        "id": "e897aa020d1e8e4c75ba48b557be9374"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "折山道中六言寄涌翠道人  其四",
        "preface": "",
        "paragraphs": [
            "玉梅无意相恼，嗾人烟雨疏疏。",
            "拟写个中妙处，语烦不到西湖。"
        ],
        "notes": "",
        "id": "cd69da95e1a1829ca51e8384182a6380"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "折山道中六言寄涌翠道人  其五",
        "preface": "",
        "paragraphs": [
            "草枯虫跃惊响，溪静鱼行闪光。",
            "只么时时管带，可须细细商量。"
        ],
        "notes": "",
        "id": "16d90cf33aa040399be390013c0b4a07"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "折山道中六言寄涌翠道人  其六",
        "preface": "",
        "paragraphs": [
            "既有女名灵照，何妨自作维摩。",
            "要见诸天办供，问他风月山河。"
        ],
        "notes": "",
        "id": "baa013c3225e9c1040f4825b3c82a4c9"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "寄龚十三",
        "preface": "",
        "paragraphs": [
            "支颐独揖北窗风，怪事从今咄咄空。",
            "简策不知春色晚，山川浑落战尘中。",
            "花飘茵席三生净，草入池塘一句工。",
            "想见楚龚怀我处，扁舟遨荡夕阳红。"
        ],
        "notes": "",
        "id": "1dfa5dfe416f1a9ab6351e9608c2a189"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "谷雨",
        "preface": "",
        "paragraphs": [
            "大点纷林际，虚簷写梦中。",
            "明朝知谷雨，无策禁花风。",
            "石渚收机巧，烟蓑建事功。",
            "越禽牢闭口，吾道寄天公。"
        ],
        "notes": "",
        "id": "b2778d4d34a4edf962ced570e24d8fbb"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "磻叟书云牡丹酴醾已尽胡不归",
        "preface": "",
        "paragraphs": [
            "客次惊衰白，归期先牡丹。",
            "空枝兼病力，啼鸟问愁端。",
            "平日长相忆，东风忍不看。",
            "冰容亦零落，唯是有春寒。"
        ],
        "notes": "",
        "id": "59c749dadfce0f489990a7111d05bfd0"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "姚大本以李义山诗韵作诗题息轩继作",
        "preface": "",
        "paragraphs": [
            "隠几心疑水，携盂影照山。",
            "六窗开畔岸，一榻埽中间。",
            "柏子方饶舌，花枝忽解颜。",
            "定余牛自牧，梦起蝶相关。",
            "阊阖初无路，蓬莱别有班。",
            "藏舟知夜失，面壁竟西还。",
            "老矣从他笑，公乎伴我闲。",
            "体坤诗更好，分寸许跻攀。"
        ],
        "notes": "",
        "id": "b65e8e78b7c6da92af2c9387bd674cc2"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "书报国壁向年寓学于此尝见虹下饮溪中复闻子规",
        "preface": "",
        "paragraphs": [
            "昔与春风来此时，携书龊龊伴儿嬉。",
            "山晴栏楯投雌霓，身病林峦号子规。",
            "短发萧萧吹易尽，长江滚滚去何之。",
            "欲追旧事无言说，更作三生石上期。"
        ],
        "notes": "",
        "id": "8ede3b38b4673168a60421f5e9db6072"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "盖竹与陈和仲昆季",
        "preface": "",
        "paragraphs": [
            "玉树成群不可攀，谩将牢落待苍山。",
            "五年分手河梁外，一夕连床风雨间。",
            "梅蕊凌寒春欲动，酒杯无力病相关。",
            "朱陈自古同乡社，更约青云作往还。"
        ],
        "notes": "",
        "id": "666150de5a2066dc2c086de011f0af18"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "寄梦肇",
        "preface": "",
        "paragraphs": [
            "沧海横流无处安，只今且作梦中看。",
            "岂须游戏两蜗角，收此微茫一弹丸。",
            "老境怀人山宛转，春风著物鬓摧残。",
            "穷愁似与诗增气，嚼雪敲冰字字寒。"
        ],
        "notes": "",
        "id": "81e4ae9812821408477a3ac4129a3716"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "辛酉五月望简陈和仲",
        "preface": "",
        "paragraphs": [
            "秀出雪峰一千众，挽回庐阜三十年。",
            "赤乌白马吐杰句，黄花翠竹通幽禅。",
            "竺师不假报文度，凿齿本自知弥天。",
            "可怜乌石岭下路，榕叶炯炯凝云烟。"
        ],
        "notes": "",
        "id": "31b46ceb8a58d549aaf37d8b94f50fe9"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "用东坡武昌寒溪韵三篇  其一",
        "preface": "",
        "paragraphs": [
            "漫郎古邑埋蒿莱，五柳合抱何人栽。",
            "浯溪未作天宝颂，爽气已压南昌梅。",
            "苏公邓公先后到，一时玉立高嵬嵬。",
            "扁舟载酒渡江水，千山软翠昏楼台。",
            "漥尊抔饮追太古，云荒石老无纷埃。",
            "归来玉署念赤壁，侧身西望银涛堆。",
            "英辞杰句相震发，尚记野鸟窥空罍。",
            "只今却数未百载，虫篆想见留岩隈。",
            "中原膻腥杂夷夏，淮北城垒生莓苔。",
            "公乎天与济世具，曷不手引枭鸾开。",
            "空遗笔力配元祐，顿觉纸上千军摧。",
            "禁中颇牧知在即，号令前日颁风雷。",
            "丹青元向大羽出，貂蝉要自兜鍪来。",
            "数公文字虽胜绝，莫使变作离骚哀。"
        ],
        "notes": "",
        "id": "24496405aaacd342368e0011e7a509ec"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "用东坡武昌寒溪韵三篇  其二",
        "preface": "",
        "paragraphs": [
            "东坡谪官未放回，桃花不系玄都栽。",
            "机牙爱触造物手，五见江雨肥江梅。",
            "扁舟一笑凌浩渺，瘦筇结伴登崔嵬。",
            "漥尊故事逢浪叟，鸟篆真迹追浯台。",
            "漂流长有北阙梦，邂逅果踏东华埃。",
            "玉堂夜直对同舍，金烛照座花成堆。",
            "帝觞雨露浇舌本，忽忆樊口倾山罍。",
            "联诗共刻醉眠处，至今宝气蟠岩隈。",
            "关西夫子独好事，掖垣行即吟苍苔。",
            "斯文突过元祐上，已觉万丈光芒开。",
            "临风吊客感赤壁，公瑾孟德俱雕摧。",
            "英雄割据亦儿戏，安用匕筯惊蚊雷。",
            "东坡羽化不复返，浪叟何日成归来。",
            "鹦鹉洲前旧时路，寒波荒苇令人哀。"
        ],
        "notes": "",
        "id": "17a53cfa09891dae560d4f3fb91ec673"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "用东坡武昌寒溪韵三篇  其三",
        "preface": "",
        "paragraphs": [
            "故园山水真奇哉，三径兰菊当年栽。",
            "自嗟流浪不知返，江城晓角愁吹梅。",
            "诗书邀我忽半世，车毂前却连崔嵬。",
            "试寻夷路到圣处，马力已竭烦舆台。",
            "去天尺五吐杰句，孔丘盗跖俱尘埃。",
            "坐疑蓬岛寻丈尔，扁舟径入浮云堆。",
            "肩摩嵇向挽焦贺，欲倒瀛海为尊罍。",
            "梦中失脚在何许，千里闽越天南隈。",
            "只身形影自相吊，俯仰马鬣迷青苔。",
            "兰阶雕谢知叶落，荆树惨淡无花开。",
            "向来愚公不自度，一手欲以太华摧。",
            "那知天目山顶露，儿啼下视云间雷。",
            "华亭黄耳竟安在，辽东白鹤还飞来。",
            "终寻三十六峰去，要假聂许平余哀。"
        ],
        "notes": "",
        "id": "4e9172f6f96c8866bd1a52a8003d6b41"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "感事  其一",
        "preface": "",
        "paragraphs": [
            "大弓窃阳氏，神鼎沦泗渊。",
            "何须识微士，周鲁必不全。",
            "武库一朝火，斩蛇逐飞烟。",
            "伤心睨前事，氐虏定纷然。"
        ],
        "notes": "",
        "id": "267a954c178767213315792ee211211a"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "感事  其二",
        "preface": "",
        "paragraphs": [
            "山川非晋土，悲泣效楚囚。",
            "一语强自慰，凄迷望神州。",
            "刺史下荆水，司农来石头。",
            "土园管夷吾，过计非私忧。"
        ],
        "notes": "",
        "id": "901a62082f055204759c4fa80614ef7d"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "感事  其三",
        "preface": "",
        "paragraphs": [
            "元规负康济，徒手婴群雄。",
            "兵从历阳来，无地逃奸锋。",
            "谁乎死社稷，千载一卞公。",
            "英风与义气，建立成江东。"
        ],
        "notes": "",
        "id": "e47a79950856b0743660aa2cf3019d69"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "雪梅  其一",
        "preface": "",
        "paragraphs": [
            "去年雪欺客，平地一尺深。",
            "谢遣东阁花，那顾西床琴。",
            "故人初不知，屋侧乃见寻。",
            "悠然振永起，谁复明此心。"
        ],
        "notes": "",
        "id": "8956f26698f4e9f1c4f494d71980ec22"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "雪梅  其二",
        "preface": "",
        "paragraphs": [
            "寒梅卧烟雨，山泽有奇气。",
            "六龙扶翼之，月袂揽云辔。",
            "先生九疑仙，心识真筌秘。",
            "裁诗作花骨，瘦净乃可贵。"
        ],
        "notes": "",
        "id": "c6463df9ae7b6da6b842c86e440feee8"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "道中",
        "preface": "",
        "paragraphs": [
            "疢忧倦征行，金火方抵牾。",
            "宵分饷群仆，乘月问前路。",
            "小儿何自至，檝我陈洲渡。",
            "暗浪击层崖，平沙起惊鹭。",
            "莽苍川花开，冥蒙山气聚。",
            "物情岂不嘉，闷滞非所遇。",
            "铃语出林表，风期呼我住。",
            "寻幽本素志，触热咏嘉句。",
            "午枕得高深，复觉清景驻。",
            "谁云适所愿，永乏济世具。",
            "以兹一梦顷，可况百年遇。",
            "咄哉郭氏子，破甑尚欲顾。"
        ],
        "notes": "",
        "id": "02c572abce82f0c151fcbd4636e5311e"
    },
    {
        "author": "朱槔",
        "dynasty": "宋",
        "type": "诗",
        "rhythmic": "",
        "title": "自作挽歌辞",
        "preface": "",
        "paragraphs": [
            "忧幽坐南轩，万壑取我囚。",
            "疾雷且不闻，焉知草虫愁。",
            "强颜理编简，阅世如东流。",
            "滔滔竟不返，谁复操戈矛。",
            "天涯念孤姪，携母依诸刘。",
            "书来话悲辛，心往形辄留。",
            "先茔托仙峰，山僧扫梧楸。",
            "二女随母住，外翁今白头。",
            "伯氏尚书郎，名字腾九州。",
            "仲兄中武举，气欲无羌酋。",
            "棣华一朝集，荆树三枝稠。",
            "堂堂相继去，遗我归山丘。",
            "漆园梦方觉，白衣云正浮。",
            "凭陵若蹈空，何处停华辀。",
            "故乡岂不怀，屋食良易谋。",
            "自我识废兴，于天无怨尤。",
            "平生喜闻诗，此诗当挽讴。",
            "不须生刍奠，君从二兄游。"
        ],
        "notes": "",
        "id": "88a875bba9dc6e84c35c5e0c7bdf13ef"
    }
]