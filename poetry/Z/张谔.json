[
    {
        "author": "张谔",
        "dynasty": "宋",
        "type": "诗",
        "rhythmic": "",
        "title": "静乐轩喜成",
        "preface": "",
        "paragraphs": [
            "山县为官不见山，一朝列嶂忽当关。",
            "抽身牒诉时舒眼，领客杖藜聊解颜。",
            "常乐本来由我静，倦飞每尔愧知还。",
            "莫嫌邑小仍兼陋，曾有涪翁赏是间。"
        ],
        "notes": "",
        "id": "5615e299683ff914cbedbc2ca9abbaa5"
    },
    {
        "author": "张谔",
        "dynasty": "唐",
        "type": "诗",
        "rhythmic": "",
        "title": "百子池",
        "preface": "",
        "paragraphs": [
            "旧闻百子汉家池，汉家渌水今逶迤。",
            "宫女厌镜笑窥池，身前影后不相见。"
        ],
        "notes": "",
        "id": "e1e6bed8d8ad684185c7738a35e2dd3a"
    },
    {
        "author": "张谔",
        "dynasty": "唐",
        "type": "诗",
        "rhythmic": "",
        "title": "东封山下宴群臣",
        "preface": "",
        "paragraphs": [
            "万里扈封峦，群公遇此欢。",
            "幔城连夜静，霜仗满空寒。",
            "辇路宵烟合，旌门晓月残。",
            "明朝陪圣主，山下礼圆坛。"
        ],
        "notes": "",
        "id": "ec47ce5534dfba0403db1aa409542693"
    },
    {
        "author": "张谔",
        "dynasty": "唐",
        "type": "诗",
        "rhythmic": "",
        "title": "三日岐王宅",
        "preface": "",
        "paragraphs": [
            "玉女贵妃生，嫛婗始发声。",
            "金盆浴未了，绷子绣初成。",
            "翡翠雕芳缛，真珠帖小缨。",
            "何时学健步？鬬取落花轻。"
        ],
        "notes": "",
        "id": "41f9f880b7a824d114ee0fb729862945"
    },
    {
        "author": "张谔",
        "dynasty": "唐",
        "type": "诗",
        "rhythmic": "",
        "title": "满月",
        "preface": "",
        "paragraphs": [
            "社金流茂祉，庭玉表奇才。",
            "竹似因谈植，兰疑入梦栽。",
            "乌将八子去，凤逐九雏来。",
            "今夜明珠色，当随满月开。"
        ],
        "notes": "",
        "id": "3f475be52298ff282c1c3458f054bf91"
    },
    {
        "author": "张谔",
        "dynasty": "唐",
        "type": "诗",
        "rhythmic": "",
        "title": "岐王山亭",
        "preface": "",
        "paragraphs": [
            "王家傍绿池，春色正相宜。",
            "岂有楼台好，兼看草树奇。",
            "石榴天上叶，椰子日南枝。",
            "出入千门里，年年乐未移。"
        ],
        "notes": "",
        "id": "329b865fad3f5c0366b5ef264ab0927b"
    },
    {
        "author": "张谔",
        "dynasty": "唐",
        "type": "诗",
        "rhythmic": "",
        "title": "岐王席上咏美人",
        "preface": "",
        "paragraphs": [
            "半额画双蛾，盈盈烛下歌。",
            "玉杯寒意少，金屋夜情多。",
            "香艳王分帖，裙娇敕赐罗。",
            "平阳莫相妬，唤出不如他。"
        ],
        "notes": "",
        "id": "62c29f1734217ae8275aa505198dd5bb"
    },
    {
        "author": "张谔",
        "dynasty": "唐",
        "type": "诗",
        "rhythmic": "",
        "title": "还京",
        "preface": "",
        "paragraphs": [
            "朱绂临秦望，皇华赴洛桥。",
            "文章南渡越，书奏北归朝。",
            "树入江云尽，城衔海月遥。",
            "秋风将客思，川上晚萧萧。"
        ],
        "notes": "",
        "id": "6a70ed4915b2b9ab11073fa81ef0e748"
    },
    {
        "author": "张谔",
        "dynasty": "唐",
        "type": "诗",
        "rhythmic": "",
        "title": "赠吏部孙员外济",
        "preface": "",
        "paragraphs": [
            "天子爱贤才，星郎入拜来。",
            "明光朝半下，建礼直初回。",
            "名带含香发，文随绮幕开。",
            "披云自有镜，从此照仙台。"
        ],
        "notes": "",
        "id": "eb859a23a6e0a666f7c0d001d341bbdc"
    },
    {
        "author": "张谔",
        "dynasty": "唐",
        "type": "诗",
        "rhythmic": "",
        "title": "送李著作倅杭州",
        "preface": "",
        "paragraphs": [
            "辍史空三署，题舆佐一方。",
            "祖筵开霁景，征陌直朝光。",
            "水陆风烟隔，秦吴道路长。",
            "伫闻敷善政，邦国咏惟康。"
        ],
        "notes": "",
        "id": "960aab47c43d438026a50f9e06809b3c"
    },
    {
        "author": "张谔",
        "dynasty": "唐",
        "type": "诗",
        "rhythmic": "",
        "title": "九日",
        "preface": "",
        "paragraphs": [
            "秋来林下不知春，一种佳游事也均。",
            "绛叶从朝飞著夜，黄花开日未成旬。",
            "将曛陌树频惊鸟，半醉归途数问人。",
            "城远登高倂九日，茱萸凡作几年新。"
        ],
        "notes": "",
        "id": "5f0b4aead7aef144f31269be7bcccc05"
    },
    {
        "author": "张谔",
        "dynasty": "唐",
        "type": "诗",
        "rhythmic": "",
        "title": "延平门高斋亭子应岐王教",
        "preface": "",
        "paragraphs": [
            "花源药屿凤城西，翠幕纱窗莺乱啼。",
            "昨夜蒲萄初上架，今朝杨柳半垂堤。",
            "片片仙云来渡水，双双燕子共衔泥。",
            "请语东风催后骑，倂将歌舞向前谿。"
        ],
        "notes": "",
        "id": "0eecc7a9f9e4d92827ce645b8a311180"
    },
    {
        "author": "张谔",
        "dynasty": "唐",
        "type": "诗",
        "rhythmic": "",
        "title": "九日宴",
        "preface": "",
        "paragraphs": [
            "秋叶风吹黄飒飒，晴云日照白鳞鳞。",
            "归来得问茱萸女，今日登高醉几人。"
        ],
        "notes": "",
        "id": "53f7cf70de2554ac1e6c36b9fe8b56ac"
    },
    {
        "author": "张谔",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "天上姮娥遥解意，偏教月向踏歌明。",
            "共待山头明月上，照君行棹出长川。"
        ],
        "notes": "",
        "id": "84c46de8a330db197398fc0f06be9d97"
    }
]