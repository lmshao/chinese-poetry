[
    {
        "author": "朱涣",
        "dynasty": "宋",
        "type": "诗",
        "rhythmic": "",
        "title": "明月满庭树招马道士",
        "preface": "",
        "paragraphs": [
            "明月满庭树，与子步清影。",
            "参横北斗低，共此良夜永。",
            "一从明月缺，子即与我别。",
            "两桨泛西江，摇荡万顷雪。",
            "明月今复圆，子行阿那边。",
            "爱而不可见，望望空凄然。",
            "愿子理归舟，复向长安道。",
            "快来我庭前，趁此明月好。"
        ],
        "notes": "",
        "id": "b783fd3d9481ca47e496e4c264a3a3fd"
    },
    {
        "author": "朱涣",
        "dynasty": "宋",
        "type": "诗",
        "rhythmic": "",
        "title": "蚁饮研槽歌",
        "preface": "",
        "paragraphs": [
            "晴窗棐几风日舒，呼童汲水供蟾蜍，涓流入研玄颖濡。",
            "一蚁蠢蠢爰来趋，须臾十百与之俱。",
            "前后有行不乱逾，宛若徙穴舁腐余。",
            "想应燥吻唇颊枯，清梦思欲吞江湖。",
            "摇尾羞作涸辙呼，奋迅恰如东海鱼。",
            "物生天地小大殊，饥食渴饮皆同涂。",
            "矧尔有灵非至愚，大槐南柯名利区。",
            "一梦而觉惊幻虚，尔其听我毋睢盱。",
            "尔吭既沃腹既腴，归安其藏勿浪逋。",
            "阶前群儿政嬉娱，以指划土縻尔躯。"
        ],
        "notes": "",
        "id": "5ff865e48c6a66bf0c210ddabd65b1a4"
    },
    {
        "author": "朱涣",
        "dynasty": "宋",
        "type": "诗",
        "rhythmic": "",
        "title": "入山二首  其一",
        "preface": "",
        "paragraphs": [
            "雨足溪涨缘，风高花委红。",
            "天清气自佳，独步来山中。",
            "见竹不敢穿，生怕伤箨龙。"
        ],
        "notes": "",
        "id": "ddd7824589d1c38c565dd2b14d009e1b"
    },
    {
        "author": "朱涣",
        "dynasty": "宋",
        "type": "诗",
        "rhythmic": "",
        "title": "入山二首  其二",
        "preface": "",
        "paragraphs": [
            "溪头浴吾须，树底荫吾影。",
            "四顾无人来，独坐了俄顷。",
            "欲去更徘徊，夕阳射峰顶。"
        ],
        "notes": "",
        "id": "57c6eae857e4460fd5a660a84272dee8"
    },
    {
        "author": "朱涣",
        "dynasty": "宋",
        "type": "诗",
        "rhythmic": "",
        "title": "倾城误人身寄内翰洪丈",
        "preface": "",
        "paragraphs": [
            "倾城误人身，嗟哉难具陈。",
            "请君试侧耳，听妾歌其因。",
            "妾初未筓学新妆，肌理玉雪眉黛长。",
            "融怡窈袅销金裳，态浓意远夺目光。",
            "当时见者心为狂，共谓绝代惊非常。",
            "拟思昭阳奉君王，三千宠爱一身当。",
            "宁知事大缪，嫁作荡子妇。",
            "空闺独宿度芳华，蓬首乱鬓颜色朽。",
            "四海十年不相闻，一朝归来新闲旧。",
            "新闲旧，妾何有，摈妾不使侍箕箒。",
            "佳人多命薄，是事君信否。",
            "倾城误人身，古来唯有李夫人。",
            "延年作歌帝所珍，贮之金屋荐华茵。",
            "宠光杂遝疏弟昆，将死掩面留余恩。",
            "千载不复见，言之涕沾巾。",
            "倾城误人身，此曲哀怨何可听。"
        ],
        "notes": "",
        "id": "78b036f7bfee507cbfdbf4a0159639c7"
    },
    {
        "author": "朱涣",
        "dynasty": "宋",
        "type": "诗",
        "rhythmic": "",
        "title": "寒夜曲",
        "preface": "",
        "paragraphs": [
            "寒夜夜政长，愁人背灯立。",
            "惊风摇竹树，栖鸟堕复集。",
            "山空接响多，室静虚白入。",
            "怊怅不成眠，残钟晓边急。"
        ],
        "notes": "",
        "id": "a7c6fa621fa00dfbeedb7a388b75a003"
    },
    {
        "author": "朱涣",
        "dynasty": "宋",
        "type": "诗",
        "rhythmic": "",
        "title": "题徐礼部家归去来图",
        "preface": "",
        "paragraphs": [
            "古木参天叫杜鹃，春愁浑在夕阳边。",
            "看君此画还三叹，忆得西江上水船。"
        ],
        "notes": "",
        "id": "2bbbb61c90a68047e4ca2945bcacbe5f"
    },
    {
        "author": "朱涣",
        "dynasty": "宋",
        "type": "诗",
        "rhythmic": "",
        "title": "题梅山云悦楼",
        "preface": "",
        "paragraphs": [
            "和衣高卧白云堆，门倩云封不妄开。",
            "留向山中自娱悦，莫教一片出山来。"
        ],
        "notes": "",
        "id": "d5fa085ad0b0eab867d447d8f33b9eff"
    },
    {
        "author": "朱涣",
        "dynasty": "宋",
        "type": "诗",
        "rhythmic": "",
        "title": "炉寒无灰",
        "preface": "",
        "paragraphs": [
            "地炉寒无灰，相对空四壁。",
            "岂无可热者，此事不惯炙。"
        ],
        "notes": "",
        "id": "efca01eb5954a6a8c99e465fc0892354"
    },
    {
        "author": "朱涣",
        "dynasty": "宋",
        "type": "诗",
        "rhythmic": "",
        "title": "题秀岩用蔡铁窗韵",
        "preface": "",
        "paragraphs": [
            "一溪隔断人来去，岩路荆榛到者希。",
            "见石乳悬繁欲堕，听泉声冷坐忘归。",
            "地宽饮可百人共，谷静尘无半点飞。",
            "所恨世无挟山手，为予移取□柴扉。"
        ],
        "notes": "",
        "id": "f1db5a798c48ce31713cb3b146b54e50"
    }
]