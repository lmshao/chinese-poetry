[
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "天屋歌为卢洪赋",
        "preface": "",
        "paragraphs": [
            "霞扃云牖高窿穹，八荒四野垂帘栊。",
            "羲璘勃窣行西东，茫茫尘世如飞蓬。",
            "玉川公子乘清风，飘然据作吟诗宫。",
            "穿心出胁千万语，叫开阊阖惊苍龙。",
            "银河泻入北斗柄，醉来掷下琉璃钟。",
            "仙人王乔作邻伍，冯轩共笑嘘长虹。",
            "旌阳拔宅想亦在，千年万岁都洪蒙。",
            "君不见阿房结绮今何许，劫灰一丈漫秋雨。"
        ],
        "notes": "",
        "id": "d17ad0a4995240f930142e6681bde1dd"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "次韵李鹤田德真寄远",
        "preface": "",
        "paragraphs": [
            "长安日下浮云生，故人久作西南行。",
            "沤边两载音讯绝，鬓丝应与秋风争。",
            "苍苔冉冉荒茅屋，愁来忍把离骚读。",
            "惊鸿刚自堕边声，碧嶂那堪遮远目。",
            "青云高处期翱翔，去人岁月今堂堂。",
            "吴钩拂拭霜雪冷，龙光飞跃秋天长。",
            "思君一夜离心折，东楼又送无情月。"
        ],
        "notes": "",
        "id": "7dc95bc0f787d03b913d1760087e7129"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "道民金氏居",
        "preface": "",
        "paragraphs": [
            "碧港虽通邑，红尘不到门。",
            "桑麻唐杜曲，鸡犬晋桃源。",
            "山远云千点，天宽月一轩。",
            "居人非隠者，吾欲叫东园。"
        ],
        "notes": "",
        "id": "906261ca199d55727b607891e4a526a3"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "竹阁",
        "preface": "",
        "paragraphs": [
            "古寺因人重，清风尚可寻。",
            "斜阳明晚阁，老竹暗秋林。",
            "兜率西归久，香山北望深。",
            "登临成感慨，烟月独知心。"
        ],
        "notes": "",
        "id": "7e2660563143d0cc9e5caf23abd643a7"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "游临平干洞水洞",
        "preface": "",
        "paragraphs": [
            "两洞深如许，神龙此奠居。",
            "山空仙去久，路崄客来疏。",
            "风雨千崖暗，云烟四壁虚。",
            "自揩岩石藓，闲把姓名书。"
        ],
        "notes": "",
        "id": "eb2c09611f8c2d06c93ca3f752aa35a6"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "雪",
        "preface": "",
        "paragraphs": [
            "不是春风柳，因何絮客衫。",
            "一云同万里，半夜失千岩。",
            "征马寒踪印，饥鸱冻吻缄。",
            "江心一片白，知有莫归帆。"
        ],
        "notes": "",
        "id": "56069aeb3889cd8152aaa5b1073fc898"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "送诗僧隆瘦岩",
        "preface": "",
        "paragraphs": [
            "五载京华客，山中坐得牢。",
            "禅心天竺石，吟思浙江涛。",
            "入派名随重，游方步转高。",
            "秋风飞锡远，相忆读离骚。"
        ],
        "notes": "",
        "id": "443ffd258cd67f0eaa9f0a8fa97bf9e9"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "送自牧黄监镇之官四安",
        "preface": "",
        "paragraphs": [
            "桃花春浪急，催上霅溪船。",
            "湖海称佳士，功名负壮年。",
            "政平民易感，诗好客争传。",
            "别后加餐饭，因风寄一笺。"
        ],
        "notes": "",
        "id": "22d84df8c1b34e41edc94f22e1c63f27"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "秋夕",
        "preface": "",
        "paragraphs": [
            "霄虚白露漙，木叶下危阑。",
            "月澹钟声晓，灯青剑影寒。",
            "人心山莽莽，世事海漫漫。",
            "何日平胡虏，西风望眼宽。"
        ],
        "notes": "",
        "id": "0ac71cf7733275627b51656c54677e9c"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "中秋",
        "preface": "",
        "paragraphs": [
            "白露漙空万叶飞，生香浑在桂花枝。",
            "一千里月正圆夜，九十日秋才半时。",
            "湓浦风流元亮兴，鄜州牢落少陵诗。",
            "不妨吟尽蟾蜍影，此别分明隔岁期。"
        ],
        "notes": "",
        "id": "15fa80935a887d769acd2a337486e803"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "送李鹤田东游后还乡",
        "preface": "",
        "paragraphs": [
            "剑倚梅花鹤梦醒，东游吟骨带秋清。",
            "台山路杳神仙迹，楚国书来母子情。",
            "半榻烟霞应有约，一筇风雪且兼程。",
            "丁宁及早催行李，莫待西湖草色平。"
        ],
        "notes": "",
        "id": "b35c8d01f491872a6d460e2e7a8c7784"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "江湖伟观",
        "preface": "",
        "paragraphs": [
            "华屋岿然占上方，一尊同此寄相羊。",
            "江潮翻海莫天阔，湖水拍堤春草长。",
            "莽莽越山凝紫翠，摇摇苏柳间青黄。",
            "归鸿影里阑干晚，回首中州入渺茫。"
        ],
        "notes": "",
        "id": "08eae695017edd8c636b9f24f270af40"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "送谯岩赵日休归蜀",
        "preface": "",
        "paragraphs": [
            "烟尘渺渺暗鱼凫，有客翩然赴上都。",
            "乞得玉宸新翰墨，要还琳宇旧规模。",
            "十年蠲赋纶恩重，万里归程剑影孤。",
            "他日青城公案了，紫云深处勘阴符。"
        ],
        "notes": "",
        "id": "307d668350863207fafd3d659014bb8d"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "春雪",
        "preface": "",
        "paragraphs": [
            "飞下瑶天整复斜，一番余冻损芳华。",
            "荒荒月晓三千界，漠漠烟寒十万家。",
            "柳外直疑先著絮，梅边浑似后开花。",
            "东风吹作巴江水，浩荡龙涛赴海涯。"
        ],
        "notes": "",
        "id": "758a542b6e7abb02100e4a1fa20504f7"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "秋怀次韵",
        "preface": "",
        "paragraphs": [
            "雨歇空阶浄绿苔，西风凉气满楼台。",
            "鸿飞远渚知初到，燕别明年约早来。",
            "秋色祇今同世态，时文何意悮人才。",
            "停云影里频搔首，闲把新吟取次裁。"
        ],
        "notes": "",
        "id": "e870da3c6c46c7564e47fdf834b835be"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "春莫",
        "preface": "",
        "paragraphs": [
            "薄薄寒侵酒面和，可怜春事委流波。",
            "两堤杨柳东风老，一曲池塘夜雨多。",
            "花落鶑声还在否，桑空蚕事又如何。",
            "壮心不逐流年去，倚剑青天发浩歌。"
        ],
        "notes": "",
        "id": "a8813c691653599e9a1c40fd9dacdc2d"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "寄黄溪云",
        "preface": "",
        "paragraphs": [
            "十年成远别，几度上高楼。",
            "风递江南信，云消渭北愁。",
            "春心惊海燕，晓梦入溪鸥。",
            "何日西窗烛，相看说旧游。"
        ],
        "notes": "",
        "id": "acf3057f9692036746fea1e6c7c96c45"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "九日怀友",
        "preface": "",
        "paragraphs": [
            "江蟹初肥天欲霜，莫云红树写秋光。",
            "西风携手登临地，今日黄花两处香。"
        ],
        "notes": "",
        "id": "580963b21ba475b4b86b8d30d8327af9"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "钓者",
        "preface": "",
        "paragraphs": [
            "河豚荻笋春风老，鲈鲙莼丝秋水寒。",
            "多少侯门天样阔，算来何似钓船宽。"
        ],
        "notes": "",
        "id": "93d544aec39cc6c29cb1d69e5678c872"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "过临平",
        "preface": "",
        "paragraphs": [
            "市井萧条景物非，居人犹号永和堤。",
            "春山十里斜阳树，漠漠残红杜宇啼。"
        ],
        "notes": "",
        "id": "1a6195a969f2ff7338884518ef31d591"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "吴道士钓云",
        "preface": "",
        "paragraphs": [
            "澹溪溪上一竿丝，牵动闲云片片飞。",
            "折尽柳条穿不得，荷衣裹向碧山归。"
        ],
        "notes": "",
        "id": "54b5750c7052896f74c40c83d5f19f10"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "次雪林李龏苕溪寄来之韵  其一",
        "preface": "",
        "paragraphs": [
            "云散烟收渺渺秋，蛩声四壁起新愁。",
            "西风万里乾坤眼，不到斜阳十二楼。"
        ],
        "notes": "",
        "id": "d56b0ed792d056adc28982a7d4aaed41"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "次雪林李龏苕溪寄来之韵  其二",
        "preface": "",
        "paragraphs": [
            "风梧声里万家秋，一片吟心不著愁。",
            "夜半酒醒银烛冷，月移凉梦过西楼。"
        ],
        "notes": "",
        "id": "30dfeefcbaa1e65de7da9cafd0d0343e"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "赋墨雁图分得宿雁",
        "preface": "",
        "paragraphs": [
            "漠漠秋汀起晚烟，半欹寒影立风前。",
            "月明应有芦花梦，飞遍江湖万里天。"
        ],
        "notes": "",
        "id": "0f7f81ca2808828498f24b5e4bbcb997"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "次萧冰崖梅花韵",
        "preface": "",
        "paragraphs": [
            "冰姿琼骨浄无瑕，竹外溪边处士家。",
            "若使牡丹开得早，有谁风雪看梅花。"
        ],
        "notes": "",
        "id": "f8e79e562097eafa31e34e1cbad49fe6"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "涌月僧楼",
        "preface": "",
        "paragraphs": [
            "百尺阑干右栎林，乱山如浪翠痕深。",
            "冰轮飞上光犹湿，照破西来一片心。"
        ],
        "notes": "",
        "id": "a94728ca36b2178a17482307090aa76b"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "秋夕  其一",
        "preface": "",
        "paragraphs": [
            "西风梳发冷飕飕，半醉微吟独倚楼。",
            "一片旧时南浦月，清光犹印别离愁。"
        ],
        "notes": "",
        "id": "075e5aa740dc730978fb2227996c9a9b"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "秋夕  其二",
        "preface": "",
        "paragraphs": [
            "半枕小窗幽梦蝶，数声何处寄书鸿。",
            "关山千里人归晚，肠断烟林一笛风。"
        ],
        "notes": "",
        "id": "13323e89c0309f5b2cf45712fa16c392"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "春游  其一",
        "preface": "",
        "paragraphs": [
            "梦冷繁华金谷园，春深葵麦暗朱门。",
            "东风日日吹花急，红雨苍苔泪几痕。"
        ],
        "notes": "",
        "id": "e59d1ee6a64d413f4aa83fe553d22a67"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "春游  其二",
        "preface": "",
        "paragraphs": [
            "蝶懒鶑喑欲莫春，更兼风雨别愁新。",
            "天涯草色深如此，忆得淮南有故人。"
        ],
        "notes": "",
        "id": "1c2820e2793fd0314eaaa977f0042397"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "湖中曲",
        "preface": "",
        "paragraphs": [
            "长眉柳叶交青条，玉花娇面垂云髫。",
            "湖波蓝色春寥寥，大堤新曲干银霄。",
            "翠丝络马金褭腰，香风随步烟飞飘。",
            "芳亭深杳传金貂，一笑嫣然轻百绡。",
            "欢娱未了日晷短，城鼓咿咿续复断。",
            "鸣鞭夜月入鸡关，碧山皎皎水潺潺。"
        ],
        "notes": "",
        "id": "6a8d9cbf1417db109346c151dd69dd19"
    },
    {
        "author": "赵希㯝",
        "dynasty": "宋",
        "type": "诗",
        "rhythmic": "",
        "title": "春阴曲",
        "preface": "",
        "paragraphs": [
            "东风吹寒云九有，冻龙迷海乱飞走。",
            "雨脚斜拖入遥阜，碧草浮烟满堤口。",
            "春皇妙运造化手，解使江山失妍丑。",
            "冷色禁持万花柳，红紫未张春国寿。",
            "愁春织心心怮怮，为花诉冤天听否。",
            "晴曦赫赫重阴剖，梦里桃源拚载酒。"
        ],
        "notes": "",
        "id": "d9be99c275c3100475792623e56f15d0"
    }
]