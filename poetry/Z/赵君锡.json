[
    {
        "author": "赵君锡",
        "dynasty": "宋",
        "type": "诗",
        "rhythmic": "",
        "title": "送程给事知越州",
        "preface": "",
        "paragraphs": [
            "鸾台给事领东藩，画鼓朱旗下浚川。",
            "夕拜暂辞青琐闼，昼行争看锦衣船。",
            "高才治郡廷中服，秀句惊人海内传。",
            "越国湖山应动色，烟岚迎马待新篇。"
        ],
        "notes": "",
        "id": "dba696aa2f46bbcb0bc3685ff70574ac"
    },
    {
        "author": "赵君锡",
        "dynasty": "宋",
        "type": "诗",
        "rhythmic": "",
        "title": "纪恩宠送太师潞公西归  其一",
        "preface": "",
        "paragraphs": [
            "乐人都用教坊家，席上群公换口夸。",
            "内里宣来蕉叶盏，御前赐出缕金花。"
        ],
        "notes": "",
        "id": "631fb0638dfcad9ae8a2e20b8b5ef5d5"
    },
    {
        "author": "赵君锡",
        "dynasty": "宋",
        "type": "诗",
        "rhythmic": "",
        "title": "纪恩宠送太师潞公西归  其二",
        "preface": "",
        "paragraphs": [
            "坐上才初佳句传，中官写得便闻天。",
            "圣人含笑搜寻了，依韵当时赐和篇。"
        ],
        "notes": "",
        "id": "55cbe34258e278786da8ec6fbfbf5d47"
    },
    {
        "author": "赵君锡",
        "dynasty": "宋",
        "type": "诗",
        "rhythmic": "",
        "title": "纪恩宠送太师潞公西归  其三",
        "preface": "",
        "paragraphs": [
            "西苑重排饯会时，新篇御制降彤墀。",
            "明朝上巳无公事，赴宴臣僚总进诗。"
        ],
        "notes": "",
        "id": "bc614e54e3ceb201541d1ff25eac7d7c"
    }
]