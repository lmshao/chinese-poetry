[
    {
        "author": "赵溍",
        "dynasty": "宋",
        "type": "诗",
        "rhythmic": "",
        "title": "秋浦楼义训",
        "preface": "",
        "paragraphs": [
            "人生五马贵，岂直荣其身。",
            "千里民社寄，委任至不轻。",
            "西风塞枣红，边备最为急。",
            "军政无他长，事事须责实。",
            "公足以服众，谦足以来贤。",
            "善政培根本，宽民乃其先。",
            "人生皆有性，感动须诚悫。",
            "当知愚而神，勿以术笼络。",
            "夫人当壮岁，血气未易平。",
            "喜怒不可从，反而求诸心。",
            "赏罚国之权，毋以逞私欲。",
            "断者不可续，黥者亲族辱。",
            "忠孝关大节，清白守家传。",
            "汝看简册载，不以名利言。",
            "吾年七十余，自觉犹矍铄。",
            "勉力报君恩，步步踏实着。"
        ],
        "notes": "",
        "id": "8fede12b94d0b44d20d1eb12c05f0c03"
    },
    {
        "author": "赵溍",
        "dynasty": "宋",
        "type": "诗",
        "rhythmic": "",
        "title": "焦山顽石偈",
        "preface": "",
        "paragraphs": [
            "丹石无光古刹存，芦沙渔鼓□朝昏。",
            "江淮门户天分合，日月轩窗海吐吞。",
            "山足半沉曾瘗鹤，云腰中断可呼猿。",
            "丁宁为我留佳处，茅屋三间护竹根。"
        ],
        "notes": "",
        "id": "b26ee4195443fa1d133616a493b521e7"
    },
    {
        "author": "赵溍",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "堤曲朱墙近远，山明碧瓦高低。",
            "好风二十四花期。",
            "骄骢穿柳去，文艗挟春飞。",
            "箫鼓晴雷殷殷，笑歌香雾霏霏，闲情不受酒禁持。",
            "断肠无立处，斜日欲归时。"
        ],
        "notes": "",
        "id": "8a2d219567a1a7f98371b133bc2db9e0"
    },
    {
        "author": "赵溍",
        "dynasty": "宋",
        "type": "词",
        "rhythmic": "吴山青・长相思",
        "title": "",
        "preface": "",
        "paragraphs": [
            "金璞明。",
            "玉璞明。",
            "小小杯柈翠袖擎。",
            "满将春色盛。",
            "仙佩鸣。",
            "玉佩鸣。",
            "雪月花中过洞庭。",
            "此时人独清。"
        ],
        "notes": "",
        "id": "b94d43d3e8eab9f335e95519e97c9cca"
    }
]