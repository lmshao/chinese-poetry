[
    {
        "author": "赵以夫",
        "dynasty": "宋",
        "type": "诗",
        "rhythmic": "",
        "title": "咏兰",
        "preface": "",
        "paragraphs": [
            "一朵俄生几案光，尚如逸士气昂藏。",
            "秋风试与平章看，何似当时林下香。"
        ],
        "notes": "",
        "id": "c3bc8fb19edd7d99e064082303b2fe30"
    },
    {
        "author": "赵以夫",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "片云不隔梅花月。"
        ],
        "notes": "",
        "id": "34d7f0f901df20c310ce60a1eaec33c5"
    },
    {
        "author": "赵以夫",
        "dynasty": "宋",
        "type": "词",
        "rhythmic": "一落索",
        "title": "",
        "preface": "",
        "paragraphs": [
            "露蕊香肌娇秀。",
            "燕脂微透。",
            "蕊宫仙子驾祥鸾，被风卷、霞衣皱。",
            "轻翦倩他红袖。",
            "簪来盈首。",
            "直须沈醉此花前，怕花到、明朝瘦。"
        ],
        "notes": "",
        "id": "6a14bfa7924639d90f6f383cdbf8a088"
    },
    {
        "author": "赵以夫",
        "dynasty": "宋",
        "type": "词",
        "rhythmic": "万年歌",
        "title": "",
        "preface": "",
        "paragraphs": [
            "凤历开新，正微和乍转，丽景初晓。",
            "五荚蓂舒，光映玉阶瑶草。",
            "在在东风语笑。",
            "庆此日、虹流电绕。",
            "鲸波静，翠涌鳌山，嵩呼声动云表。",
            "绛节霓旌缥缈。",
            "望珠星灿烂，紫微深窈。",
            "琬液香浮，露湿蟠桃犹小。",
            "叠叠仙韶九奏，知春到、人间多少。",
            "蓬莱外，若木扶疏，万年枝上长好。"
        ],
        "notes": "",
        "id": "aa4e641c4e805dbab5ccf0af71d3347e"
    },
    {
        "author": "赵以夫",
        "dynasty": "宋",
        "type": "词",
        "rhythmic": "二郎神",
        "title": "",
        "preface": "",
        "paragraphs": [
            "野塘暗碧，渐点点、翠钿明镜。",
            "想昼永珠帘，人闲金屋，时倚妆台照影。",
            "睡起阑干凝思处，漫数尽、归鸦栖暝。",
            "知月下莺黄，云边蛾绿，为谁低整。",
            "曾倩。",
            "雁传鹊报，心期千定。",
            "奈柳絮浮云，桃花流水，长是参差不并。",
            "莫怨春归，莫愁柘老，蚕已三眠将醒。",
            "肠断句，枉费丹青，漠漠水遥烟回。"
        ],
        "notes": "",
        "id": "79cecbb1a57423c3dbf62017b14946a7"
    },
    {
        "author": "赵以夫",
        "dynasty": "宋",
        "type": "词",
        "rhythmic": "二郎神",
        "title": "",
        "preface": "",
        "paragraphs": [
            "一江渌净，算阅尽、燕鸿来去。",
            "便系日绳长，修蟾斧妙，教驻韶华未许。",
            "白白红红多多态，问底事、东皇无语。",
            "但碧草烟淡，落花流水，不堪回伫。",
            "晴雨。",
            "陡寒乍热，清阴庭户。",
            "任诗卷抛荒，棋秤休务，寂寞风帘舞絮。",
            "我酌君斟，我词君唱，谁似卿卿箫史。",
            "拼酩酊，断送春归，恰好听鸠呼妇。"
        ],
        "notes": "",
        "id": "67fbd762f95771ff8e834b4c333ec8a0"
    },
    {
        "author": "赵以夫",
        "dynasty": "宋",
        "type": "词",
        "rhythmic": "凤归云",
        "title": "",
        "preface": "",
        "paragraphs": [
            "正愁予，可堪去马便骈骈。",
            "拟折一枝。",
            "堤上万垂丝。",
            "离思无边，离席易散，落日照清漪。",
            "苦是禁城催鼓，虚床难寐，梦魂无路归飞。",
            "陡寒还热，急雨随晴，化工无准，将息偏难，更向分携处、立多时。",
            "吟鬓凋霜，世味嚼蜡，病骨怯朝衣。",
            "我有一壶风月，荔丹芝紫，约君同话心期。"
        ],
        "notes": "",
        "id": "1dcb1b2ddd36f71e664e11e6abcd6685"
    },
    {
        "author": "赵以夫",
        "dynasty": "宋",
        "type": "词",
        "rhythmic": "双瑞莲",
        "title": "",
        "preface": "",
        "paragraphs": [
            "千机云锦里。",
            "看并蒂新房，骈头芳蕊。",
            "清标艳态，两两翠裳霞袂。",
            "似是商量心事。",
            "倚绿叶、无言相对。",
            "天蘸水。",
            "彩舟过处，鸳鸯惊起。",
            "飘缈漾影摇香，对刘阮风流，双仙姝丽。",
            "闲情不断，犹恋人间欢会。",
            "莫待西风吹老，荐玉醴、碧筒拼醉。",
            "清露底。",
            "明月一襟归思。"
        ],
        "notes": "",
        "id": "438a2f912ccdb8e5a5351de9eacdead7"
    },
    {
        "author": "赵以夫",
        "dynasty": "宋",
        "type": "词",
        "rhythmic": "夜飞鹊・夜飞鹊慢",
        "title": "",
        "preface": "",
        "paragraphs": [
            "微云拂斜月，万籁声沈。",
            "凉露暗坠桐阴。",
            "蛾眉乞得天孙巧，愔愔楼上穿针。",
            "佳期鹊相误，到年时此夕，欢浅愁深。",
            "人间儿女，说风流，直到如今。",
            "河汉几曾风浪，因景物牵情，自是人心。",
            "长记秋庭往事，钿花翦翠，钗股分金。",
            "道人无著，正萧然、竹枕綀衾。",
            "梦回时，天淡星稀，闲弄一曲瑶琴。"
        ],
        "notes": "",
        "id": "949b54ea76e807db500197eb456a4edb"
    },
    {
        "author": "赵以夫",
        "dynasty": "宋",
        "type": "词",
        "rhythmic": "大",
        "title": "",
        "preface": "",
        "paragraphs": [
            "正绿阴浓，莺声懒，庭院轻寒烟薄。",
            "天然花富贵，逞夭红殷紫，叠葩重萼。",
            "醉艳酣春，妍姿浥露，翠羽轻明如削。",
            "檀心鸦黄嫩，似离情愁绪，万丝交错。",
            "更银烛相辉，玉瓶微浸，宛然京洛。",
            "朝来风雨恶。",
            "拍僝僽、低张青油幕。",
            "便好倩、佳人插帽，贵客传笺，趁良辰、赏心行乐。",
            "四美难并也，须拼醉、莫辞杯勺。",
            "被花恼、情无著。",
            "长笛何处，一笑江头高阁。",
            "极暮水云漠漠。"
        ],
        "notes": "",
        "id": "32b96596f2f438813a3a3740d0857757"
    },
    {
        "author": "赵以夫",
        "dynasty": "宋",
        "type": "词",
        "rhythmic": "天香",
        "title": "",
        "preface": "",
        "paragraphs": [
            "蜀锦移芳，巫云散彩，天孙翦取相寄。",
            "金屋看承，玉台凝盼，尚忆旧家风味。",
            "生香绝艳，说不尽、天然富贵。",
            "脸嫩浑疑看损，肌柔只愁吹起。",
            "花神为谁著意。",
            "把韶华、总归姝丽。",
            "可是老来心事，不成春思。",
            "却羡宫袍仙子。",
            "调曲曲清平似翻水。",
            "笑嘱东风，殷勤劝醉。"
        ],
        "notes": "",
        "id": "cd5f252d872f22f0c37c80ecc632cf32"
    },
    {
        "author": "赵以夫",
        "dynasty": "宋",
        "type": "词",
        "rhythmic": "孤鸾",
        "title": "",
        "preface": "",
        "paragraphs": [
            "江南春早。",
            "问江上寒梅，占春多少。",
            "自照疏星冷，祗许春风到。",
            "幽香不知甚处，但迢迢、满汀烟草。",
            "回首谁家竹外，有一枝斜好。",
            "记当年、曾共花前笑。",
            "念玉雪襟期，有谁知道。",
            "唤起罗浮梦，正参横月小。",
            "凄凉更吹塞管，漫相思，鬓华惊老。",
            "待觅西湖半曲，对霜天清晓。"
        ],
        "notes": "",
        "id": "f1385dbc7147498119f0232185d7aed4"
    },
    {
        "author": "赵以夫",
        "dynasty": "宋",
        "type": "词",
        "rhythmic": "小重山",
        "title": "",
        "preface": "",
        "paragraphs": [
            "一种分香自月宫。",
            "人间清绝处，小山丛。",
            "谁将仙米掷虚空。",
            "丹砂碎，糁遍碧云中。",
            "好是窦家风。",
            "年年秋色里，又香浓。",
            "风流全在主人翁。",
            "青青鬓，相映脸潮红。"
        ],
        "notes": "",
        "id": "a201419543c95258e043ec3d776d7561"
    },
    {
        "author": "赵以夫",
        "dynasty": "宋",
        "type": "词",
        "rhythmic": "尾犯",
        "title": "",
        "preface": "",
        "paragraphs": [
            "长啸蹑高寒，回首万山，空翠零乱。",
            "渺渺清秋，与斜阳天远。",
            "引光禄、清吟兴动，忆龙山、旧游梦断。",
            "夹衣初试，破帽多情，自笑霜蓬短。",
            "黄花长好在，一俯仰、节物惊换。",
            "紫蟹青橙，觅东篱幽伴。",
            "感今古、风凄霜冷，想关河、烟昏月淡。",
            "举杯相属，殷勤更把茱萸看。"
        ],
        "notes": "",
        "id": "c3f6193f6ad06ec770a5a0d00b2c8a09"
    },
    {
        "author": "赵以夫",
        "dynasty": "宋",
        "type": "词",
        "rhythmic": "徵招",
        "title": "",
        "preface": "",
        "paragraphs": [
            "玉壶冻裂琅玕折，骎骎逼人衣袂。",
            "暖絮张空飞，失前山横翠。",
            "欲低还又起。",
            "似妆点、满园春意。",
            "记忆当时，剡中情味，一溪云水。",
            "天际。",
            "绝行人，高吟处，依稀灞桥邻里。",
            "更翦翦梅花，落云阶月地。",
            "化工真解事。",
            "强勾引、老来诗思。",
            "楚天暮，驿使不来，怅曲阑独倚。"
        ],
        "notes": "",
        "id": "56a21eb6f3bd09d8d6abdfab3fcce724"
    },
    {
        "author": "赵以夫",
        "dynasty": "宋",
        "type": "词",
        "rhythmic": "忆旧游慢",
        "title": "",
        "preface": "",
        "paragraphs": [
            "望红渠影里，冉冉斜阳，十里堤平。",
            "唤起江湖梦，向沙鸥住处，细说前盟。",
            "水乡六月无暑，寒玉散清冰。",
            "笑老去心情，也将醉眼，镇为花青。",
            "亭亭。",
            "步明镜，似月浸华清，人在秋庭。",
            "照夜银河落，想粉香湿露，恩泽初承。",
            "十洲缥缈何许，风引彩舟行。",
            "尚忆得西施，馀情袅袅烟水汀。"
        ],
        "notes": "",
        "id": "d772b7158d925928f0ed21d3f0e9c5ac"
    },
    {
        "author": "赵以夫",
        "dynasty": "宋",
        "type": "词",
        "rhythmic": "忆旧游慢",
        "title": "",
        "preface": "",
        "paragraphs": [
            "爱东湖六月，十里香风，翡翠铺平。",
            "误入红云里，似当年太乙，约我寻盟。",
            "叶舟荡漾寒碧，分得一襟冰。",
            "渐际晚轻阴，修蒲舞绿，倦柳梳青。",
            "娉婷。",
            "黯无语。",
            "想怨女三千，长日宫庭。",
            "六六阑干曲，有玉儿才貌，谁与看承。",
            "柔情一点无奈，频付酒杯行。",
            "到夜静人归，凉蟾自照鸥鹭汀。"
        ],
        "notes": "",
        "id": "e328863cee9179b3f51e7e42c2318043"
    },
    {
        "author": "赵以夫",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "梅花度曲，被多情勾引，枝枝看遍。",
            "暗忆孤山今夜月，疏影横斜镜面。",
            "萼绿凌风，云英怯冷，未放瑶池宴。",
            "人间蜂蝶，也知无计迷恋。",
            "闻道管领多才，清词好句，泥落空梁燕。",
            "好换蕊珠供彩笔，莫待随风面旋。",
            "千岁蟠虬，双栖么凤，咫尺蓬莱殿。",
            "湖边春暗，料应日日酬劝。"
        ],
        "notes": "",
        "id": "4263a56e818a3b75b46307429b34ddce"
    },
    {
        "author": "赵以夫",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "尊前一笑，问梅花消息，几枝开遍。",
            "咳唾随风人似玉，寒夜春生酒面。",
            "故里天遥，殊乡岁晚，忍对骊驹宴。",
            "无情潮汐，可能为我留恋。",
            "目断雪棹烟帆，匆匆轻别，岂是如鸿燕。",
            "要趁盘椒供燕喜，舞袖斓斑双旋。",
            "屈指重来，扬鞭催去，想在金銮殿。",
            "云萍无据，莫辞蘸甲深劝。"
        ],
        "notes": "",
        "id": "e1a983f1f95235b98c8b69499e599388"
    },
    {
        "author": "赵以夫",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "重门翠锁，笑侯鲭断绝，又逢寒食。",
            "社瓮初开春浩荡，荠蕨漫山谁摘。",
            "榆火传新，柳绵吹老，愁绪空千忆。",
            "百花过了，游蜂将次成蜜。",
            "追思共醉西湖，诗朋馀几，俯仰成悲恻。",
            "月射波心光万丈，犹想当时颜色。",
            "黄鹄翩翩，白驹皎皎，莫待山灵勒。",
            "金貂箬笠，问渠还肯相易。"
        ],
        "notes": "",
        "id": "f9d9e203380fdd40a34592d219788601"
    },
    {
        "author": "赵以夫",
        "dynasty": "宋",
        "type": "词",
        "rhythmic": "惜黄花",
        "title": "",
        "preface": "",
        "paragraphs": [
            "众芳凋谢。",
            "堪爱处、老圃寒花幽野。",
            "照眼如画。",
            "烂然满地金钱，买断金钱无价。",
            "古香逸韵似高人，更野服、黄冠潇洒。",
            "向霜夜。",
            "冷笑暖春，桃李夭冶。",
            "襟期问与谁同，记往昔、独自徘怀篱下。",
            "采采盈把。",
            "此时一段风流，赖得白衣陶写。",
            "而今为米负初心，且细摘、轻浮三雅。",
            "沈醉也。",
            "梦落故国茅舍。"
        ],
        "notes": "",
        "id": "04e202b4352f1a053e959a3e5d3c2625"
    },
    {
        "author": "赵以夫",
        "dynasty": "宋",
        "type": "词",
        "rhythmic": "扬州慢",
        "title": "",
        "preface": "",
        "paragraphs": [
            "粱苑吟新，高阳饮散，玉容寂寞妆楼。",
            "故人应念我，折赠水晶球。",
            "不须倩、东风说与，吹箫云路，解佩江流。",
            "似天涯、邂逅相逢，低问东州。",
            "为花更醉，细挼香、酒面酥浮。",
            "记桥月同看，帘风共笑，仙枕曾游。",
            "无奈乍晴还雨，江天暮、飞絮悠悠。",
            "莫先教偷取，春归满地清愁。"
        ],
        "notes": "",
        "id": "99f30ecffae53053e8c0d383017b45ed"
    },
    {
        "author": "赵以夫",
        "dynasty": "宋",
        "type": "词",
        "rhythmic": "扬州慢",
        "title": "",
        "preface": "",
        "paragraphs": [
            "十里春风，二分明月，蕊仙飞下琼楼。",
            "看冰花翦翦，拥碎玉成球。",
            "想长日、云阶伫立，太真肌骨，飞燕风流。",
            "敛群芳、清丽精神，都付扬州。",
            "雨窗数朵，梦惊回、天际香浮。",
            "似阆苑花神，怜人冷落，骑鹤来游。",
            "为问竹西风景，长空谈、烟水悠悠。",
            "又黄昏羌管，孤城吹起新愁。"
        ],
        "notes": "",
        "id": "5acd8adb117fb197e0e96ad2560f8ef8"
    },
    {
        "author": "赵以夫",
        "dynasty": "宋",
        "type": "词",
        "rhythmic": "探春慢",
        "title": "",
        "preface": "",
        "paragraphs": [
            "宝胜宾春，华灯照夜，穷冬浑然如客。",
            "炉焰鳞红，杯深翡翠，早减三分寒力。",
            "一笑团栾处，恰喜得、雪消风息。",
            "苔枝数蕊明珠，恍疑香麝初拆。",
            "懊恨东君无准，甚朝做重阴，暮还晴色。",
            "唤燕呼莺，雕花镂叶，机巧可曾休得。",
            "静里无穷意，漫看尽、纷纷红白。",
            "且听新腔，红牙玉纤低拍。"
        ],
        "notes": "",
        "id": "69ef90ab2409d136d4b535ad89041ecf"
    },
    {
        "author": "赵以夫",
        "dynasty": "宋",
        "type": "词",
        "rhythmic": "探春慢",
        "title": "",
        "preface": "",
        "paragraphs": [
            "屑璐飘寒，镂金献巧，妆成水晶亭榭。",
            "飞絮悠扬，散花零乱，绝胜翠娇红冶。",
            "粉艳嘻嘻道，尽飞上、使君鬚也。",
            "多情莫笑衰翁，旧时梁苑声价。",
            "窗外小梅羞涩，倩羯鼓尊前，慢敲轻打。",
            "鲸海停波，鹤谯宾月，赢得残年清暇。",
            "心事知谁会，但梦绕、越王城下。",
            "白玉青丝，且同醉吟春夜。"
        ],
        "notes": "",
        "id": "77bd8b23d43d17b1255cea84489244ae"
    },
    {
        "author": "赵以夫",
        "dynasty": "宋",
        "type": "词",
        "rhythmic": "探春慢",
        "title": "",
        "preface": "",
        "paragraphs": [
            "南国收寒，东郊放暖，条风初回台榭。",
            "小燕横钗，闹蛾低鬓，根底吴娃妖冶。",
            "纤手传生菜，向人道、新春来也。",
            "莫须沈醉樽前，这些风景无价。",
            "长记年年此日，迎著个牛儿，彩鞭羞打。",
            "飐飐金幡，星星华发，得似家山闲暇。",
            "都把心期事，待问讯、柳边花下。",
            "箫鼓声中，温存小楼深夜。"
        ],
        "notes": "",
        "id": "be2cdb09bd02fccf75c89462f6712297"
    },
    {
        "author": "赵以夫",
        "dynasty": "宋",
        "type": "词",
        "rhythmic": "摸鱼儿",
        "title": "",
        "preface": "",
        "paragraphs": [
            "古城阴、一川新浸，天然尘外幽绝。",
            "谁家幻出千机锦，疑是蕊仙云织。",
            "环燕席。",
            "便纵有万花，此际无颜色。",
            "清风两腋。",
            "炯玉树森前，碧筒满注，共作醉乡客。",
            "长堤路，还忆西湖景物。",
            "游船曾点空碧。",
            "当时总负凌云气，俯仰顿成今昔。",
            "愁易极。",
            "更对景销凝，怅望天西北。",
            "归来日夕。",
            "但展转无眠，风櫺水馆，冷浸五更月。"
        ],
        "notes": "",
        "id": "eb8ee49ccf2f0ad59471e4b6cafad463"
    },
    {
        "author": "赵以夫",
        "dynasty": "宋",
        "type": "词",
        "rhythmic": "暗香",
        "title": "",
        "preface": "",
        "paragraphs": [
            "冰花炯炯。",
            "记那回占断，春风鳌顶。",
            "独抱寒香，得意西湖酒初醒。",
            "为问玉堂富贵，争得似、山中深靓。",
            "向岁晚，竹翠松苍，闲伴一枝冷。",
            "南浦，水万顷。",
            "想月湿断矶，云弄疏影。",
            "粉英落尽。",
            "孤鹤长鸣夜方永。",
            "将见青青似豆，又迤逦、传黄风景。",
            "听报道、催去也，再调玉鼎。"
        ],
        "notes": "",
        "id": "a1d059bcbd0a531e8cab42be9e6be718"
    },
    {
        "author": "赵以夫",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "玉梅吹霁雪，觉和气、满南州。",
            "更连夕晴光，一番小雨，朝霭全收。",
            "人情不知底事，但黄童白叟总追游。",
            "驾海千寻彩岫，涨空万点星球。",
            "风流。",
            "秀色明眸。",
            "金莲步、度轻柔。",
            "任往来燕席，香风引舞，清官随讴。",
            "何曾见痴太守，已登车、去也又迟留。",
            "人似多情皓月，十分照我当楼。"
        ],
        "notes": "",
        "id": "c7f3eddfeda2c4b7e94715f5cdea0efd"
    },
    {
        "author": "赵以夫",
        "dynasty": "宋",
        "type": "词",
        "rhythmic": "桂枝香",
        "title": "",
        "preface": "",
        "paragraphs": [
            "青霄望极。",
            "际万里月明，无点云色。",
            "一片冰壶世界，水乡先得。",
            "年年客里惊秋半，倚西风、鬓华吹白。",
            "觅闲无路，相逢且醉，好天凉夕。",
            "听曲曲、仙韶促拍。",
            "趁画舸飞空，雪浪翻激。",
            "行乐风流，暗省旧时京国。",
            "插空翠巇连星麓，但波痕、浮动金碧。",
            "不如归去，扁舟五湖，钓竿渔笛。"
        ],
        "notes": "",
        "id": "eec3a2d92a0c10a2832ead77fe9375ad"
    },
    {
        "author": "赵以夫",
        "dynasty": "宋",
        "type": "词",
        "rhythmic": "桂枝香",
        "title": "",
        "preface": "",
        "paragraphs": [
            "水天一色。",
            "正四野秋高，千古愁极。",
            "多少黄花密意，付他欢伯。",
            "楼前马戏星球过，又依稀、东徐陈迹。",
            "一时豪俊，风流济济，酒朋诗敌。",
            "画不就、江东暮碧。",
            "想阅尽千帆，来往潮汐。",
            "烟草萋迷，此际为谁心恻。",
            "引杯抚剑凭高处，黯消魂、目断天北。",
            "至今人笑，新亭坐间，泪珠空滴。"
        ],
        "notes": "",
        "id": "e34f7f9b9ff6682e0f5defc4a6e0bbf9"
    },
    {
        "author": "赵以夫",
        "dynasty": "宋",
        "type": "词",
        "rhythmic": "水调歌・水调",
        "title": "",
        "preface": "",
        "paragraphs": [
            "竞渡楚乡事，夸胜锦缠头。",
            "湖光渌净，转胜雪浪舞潜虬。",
            "刚道琉璃宝苑，移作水晶珠阙，鳌顶出中流。",
            "一钓惊天地，能动此心不。",
            "活千年，封万户，等虚舟。",
            "渺然身世，烟水浩荡一沙鸥。",
            "听得长淮风景，唤起离骚往恨，杜若满汀洲。",
            "相对老榕下，五月已先秋。"
        ],
        "notes": "",
        "id": "3bae21ea11c7f572cddd0e3c79db0105"
    },
    {
        "author": "赵以夫",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "谁家明镜飞空，海天绀碧浮秋霁。",
            "西风淡荡，纤云卷尽，小星疑坠。",
            "宇宙冰壶，襟怀玉界，飘然仙思。",
            "炯灵犀一点，蟾辉万丈，长相射、清清地。",
            "祗又桂花长好，照人间、几番荣悴。",
            "年年此夕，持杯嚼露，挥毫翻水。",
            "宝瑟凄清，玉箫飘缈，佩环声碎。",
            "唤谪仙起舞，古今同梦，不知何世。"
        ],
        "notes": "",
        "id": "f4939bd52fe9c25423c5255526c96c0e"
    },
    {
        "author": "赵以夫",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "塞楼吹断梅花，晓风瑟瑟添凄咽。",
            "关河万里，烟尘四野，眼前都别。",
            "击楫功名，椎锋意气，是人都说。",
            "问周郎何日，小乔到手，为君赋，酹江月。",
            "休把愁肠暗结。",
            "又相将、鲁云书节。",
            "锦围放密，金樽任满，歌声莫歇。",
            "赢得朝朝，半醒半醉，佯痴佯劣。",
            "尽瞢腾，深入无何，管甚须鬓成雪。"
        ],
        "notes": "",
        "id": "195a4f41aa016199e1ab7ff3bc5aa3f4"
    },
    {
        "author": "赵以夫",
        "dynasty": "宋",
        "type": "词",
        "rhythmic": "永遇乐",
        "title": "",
        "preface": "",
        "paragraphs": [
            "云雁将秋，露萤照夜，凉透窗户。",
            "星网珠疏，月奁金小，清绝无点暑。",
            "天孙河鼓，东西相望，隐隐光流华渚。",
            "妆楼上，青瓜玉果，多少呆儿痴女。",
            "金针暗度，珠丝密结，便有系人心处。",
            "经岁离思，霎时欢爱，愁绪空万缕。",
            "人间天上，一般情味，枉了锦笺嘱付。",
            "又何似，吹笙仙子，跨黄鹤去。"
        ],
        "notes": "",
        "id": "4857c6c7e5df7262e18209523fbd9b1c"
    },
    {
        "author": "赵以夫",
        "dynasty": "宋",
        "type": "词",
        "rhythmic": "汉宫春",
        "title": "",
        "preface": "",
        "paragraphs": [
            "投老归来，记踏青堤上，三度逢君。",
            "寒窗冷淡活计，明月空尊。",
            "红红白白，又一番、春色撩人。",
            "谁信道，闲中天地，园林几见成尘。",
            "今夕偶无风雨，便满城箫鼓，来往纷纷。",
            "鳌山宝灯照夜，罗绮千门。",
            "珠帘尽卷，看娉婷、水上行云。",
            "应自笑，周郎少日，风流羽扇纶巾。"
        ],
        "notes": "",
        "id": "1dacf831a1453b6a385f49b77f43ba7e"
    },
    {
        "author": "赵以夫",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "自笑声来，骨相无奇，壬三甲三。",
            "觉紫宸班里，都忘故步，维摩室内，添个新参。",
            "壮也不如，老之将至，今日将军战岂堪。",
            "江湖客，况诗肥贾岛，笔瘦王昙。",
            "纷纷纡紫脱蓝。",
            "送水北山人又水南。",
            "喜支离得佚，散材可寿，一丘自足，万象中涵。",
            "脍炙功名，膏盲富贵，举世黄梁梦正酣。",
            "知谁健，且茹芝商岭，饮菊胡潭。"
        ],
        "notes": "",
        "id": "69df7129958dce5bba4cde905c07b30d"
    },
    {
        "author": "赵以夫",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "客问吾年，吾将老矣，今五十三。",
            "似北海先生，过之又过，善财童子，参到无参。",
            "官路太行，世情沧海，何止嵇康七不堪。",
            "归来也，是休官令尹，有发瞿昙。",
            "千岩。",
            "秀色如蓝。",
            "新著个楼儿恰对南。",
            "看浮云自在，百般态度，长江无际，一碧虚涵。",
            "荔子江珧，莼羹鲈鲙，一曲春风酒半酣。",
            "凭阑处，正空流皓月，光满寒潭。"
        ],
        "notes": "",
        "id": "78846de1cb31dc9d393c1d66cfe60756"
    },
    {
        "author": "赵以夫",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "秋入书帏，漏箭初长，熏炉未灰。",
            "向酒边陶写，韩情杜思，案头料理，汉蠹秦煨。",
            "天有高情，世无慧眼，刚道先生是不斋。",
            "人都笑，这当行铺席，又不成开。",
            "忘怀。",
            "物外徘徊。",
            "与鸥鹭同盟两莫猜。",
            "似琉璃匣里，光涵牛斗，凤凰台上，声挟风雷。",
            "宝汞一钱，冰衔三字，浮利浮名安在哉。",
            "太平也，要泥金镂玉，除是公来。"
        ],
        "notes": "",
        "id": "455a644e88eee272ebb89d43b9b39802"
    },
    {
        "author": "赵以夫",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "倾国精神，娇无力、亭亭向谁。",
            "还知否，羞沈月姊，妒杀风姨。",
            "满地胭脂春欲老，平池翡翠水新肥。",
            "祗花王、富贵占韶光，真绝奇。",
            "香暗动，人未知。",
            "翻玉拍，度金衣。",
            "任轻红殷紫，对景偏宜。",
            "闻道洛阳夸此地，因思京国太平时。",
            "向沈香亭北按新词，乘醉归。"
        ],
        "notes": "",
        "id": "b487c24dcbf6d9b89e2749f667c89307"
    },
    {
        "author": "赵以夫",
        "dynasty": "宋",
        "type": "词",
        "rhythmic": "烛影摇红",
        "title": "",
        "preface": "",
        "paragraphs": [
            "乍冷还暄，小春时候今朝转。",
            "三分历日二分休，镜里清霜满。",
            "云幕低垂不展。",
            "矮窗明、红麟初暖。",
            "老来活计，浊酒三杯，黄庭一卷。",
            "万里关河，朔风吹到边声远。",
            "倚楼脉脉数归鸿，谁会愁深浅。",
            "最苦山寒日短。",
            "但梅花、相看岁晚。",
            "何人金屋，巧啭歌莺，慢调筝雁。"
        ],
        "notes": "",
        "id": "7cd5fdcc7acc2c69e065f9731f0fa5e7"
    },
    {
        "author": "赵以夫",
        "dynasty": "宋",
        "type": "词",
        "rhythmic": "燕春台",
        "title": "",
        "preface": "",
        "paragraphs": [
            "锦里春回，玉墀天近，东风稳送雕鞯。",
            "祖帐移来，光流万斛金莲。",
            "十分香月娟娟。",
            "照人间、一点魁躔。",
            "此时新事，飞来双凤，催上甘泉。",
            "寻思京洛，少日芳游，柳遥禁雪，花淡宫烟。",
            "鳌山涌翠，通宵脆管繁弦。",
            "再见升平，想红云、飘缈群仙。",
            "看明年。",
            "金殿传柑宴，衮绣貂蝉。"
        ],
        "notes": "",
        "id": "4a62eadcf255383777be9284d21e72f2"
    },
    {
        "author": "赵以夫",
        "dynasty": "宋",
        "type": "词",
        "rhythmic": "燕春台",
        "title": "",
        "preface": "",
        "paragraphs": [
            "绣地残英，画空飞絮，东风又送春归。",
            "雨足郊坰，相将翠密成帷。",
            "燕莺犹恋芳菲。",
            "向枝头、叶底依依。",
            "留春不住，绿波渺渺，碧草萋萋。",
            "锦帆开晓，彩仗迎熏，峰回路转，月淡天低。",
            "红云影里，群仙报道班齐。",
            "九奏箫韶，算人间、无此埙箎。",
            "步新堤。",
            "金鼎调羹也，梅子黄时。"
        ],
        "notes": "",
        "id": "cda9febd44a85172f320b3399b278526"
    },
    {
        "author": "赵以夫",
        "dynasty": "宋",
        "type": "词",
        "rhythmic": "玉烛新",
        "title": "",
        "preface": "",
        "paragraphs": [
            "寒宽一雁落。",
            "正万里相思，被渠惊觉。",
            "春风字字吹香雪，唤起西湖盟约。",
            "当时醉处，仿佛记、青楼珠箔。",
            "又不是，南国花迟，徘徊酒边慵酌。",
            "家山月色依然，想竹外横枝，玉明冰薄。",
            "而今话昨。",
            "空对景、怅望美人天角。",
            "清尊淡薄。",
            "便翠羽、殷勤难托。",
            "休品入、三叠琴心，教人瘦却。"
        ],
        "notes": "",
        "id": "15f5292f92fa15c957458d66686dacd7"
    },
    {
        "author": "赵以夫",
        "dynasty": "宋",
        "type": "词",
        "rhythmic": "疏影",
        "title": "",
        "preface": "",
        "paragraphs": [
            "晴空漠膜。",
            "怪雪来底处，飘满篱落。",
            "元是花神，管领春风，幽香忽遍林壑。",
            "玉仙缓辔江城路，全不羡、扬州东阁。",
            "似天教、瑶佩琼裾，荐与翠尊冰勺。",
            "闻道儿童好语，丰年瑞覆斗，占取红萼。",
            "驿使飞驰，羹鼎安排，速趁良辰行乐。",
            "联镳一一清都客，也肯把、山翁同约。",
            "醉归来、梦断西窗，怕听丽谯悲角。"
        ],
        "notes": "",
        "id": "ebea5f920898e402a2e60b092d9263aa"
    },
    {
        "author": "赵以夫",
        "dynasty": "宋",
        "type": "词",
        "rhythmic": "秋蕊香",
        "title": "",
        "preface": "",
        "paragraphs": [
            "一夜金风，吹成万粟，枝头点点明黄。",
            "扶疏月殿影，雅澹道家装。",
            "阿谁倩、天女散浓香。",
            "十分熏透霓裳。",
            "徘徊处，玉绳低转，人静天凉。",
            "底事小山幽咏，浑未识清妍，空自情伤。",
            "忆佳人、执手诉离湘。",
            "招蟾魄、和酒吸秋光。",
            "碧云日暮何妨。",
            "惆怅久，瑶琴微弄，一曲清商。"
        ],
        "notes": "",
        "id": "355cabc8d04df065c968e4ffd53c41e4"
    },
    {
        "author": "赵以夫",
        "dynasty": "宋",
        "type": "词",
        "rhythmic": "芙蓉月",
        "title": "",
        "preface": "",
        "paragraphs": [
            "黄叶舞碧空，临水处、照眼红苞齐吐。",
            "柔情媚态，伫立西风如诉。",
            "遥想仙家城阙，十万绿衣童女。",
            "云飘缈，玉娉婷，隐隐彩鸾飞舞。",
            "樽前更风度。",
            "记天香国色，曾占春暮。",
            "依然好在，还伴清霜凉露。",
            "一曲阑干敲遍，悄无语。",
            "空相顾。",
            "残月淡，酒阑时、满城钟鼓。"
        ],
        "notes": "",
        "id": "fdcfc2103692d4c6ff9de3301ece96f9"
    },
    {
        "author": "赵以夫",
        "dynasty": "宋",
        "type": "词",
        "rhythmic": "芰荷香",
        "title": "",
        "preface": "",
        "paragraphs": [
            "倚晴空。",
            "爱湖光潋滟，楼影青红。",
            "彩丝金黍，水边还又相逢。",
            "怀沙人问，二千年、犹带酸风。",
            "骚人洒墨香浓。",
            "幽情要眇，雅调惺松。",
            "天上菖蒲五色，倩掺掺素手，分入雕锺。",
            "新欢往恨，一时付与歌童。",
            "斜阳正好，且留连、休要匆匆。",
            "应须倒尽郫筒。",
            "归鞭笑指，月挂苍龙。"
        ],
        "notes": "",
        "id": "d418690c924691cd1ba10a948547cfbf"
    },
    {
        "author": "赵以夫",
        "dynasty": "宋",
        "type": "词",
        "rhythmic": "荔枝香近・荔枝香",
        "title": "",
        "preface": "",
        "paragraphs": [
            "翡翠丛中，万点星球小。",
            "怪得鼻观香清，凉馆熏风透。",
            "冰盘快剥轻红，滑凝水晶皱。",
            "风姿，姑射仙人正年少。",
            "红尘一骑，曾博妃子笑。",
            "休比葡萄，也尽压江瑶倒。",
            "诗情放逸，更判琼浆和月酹。",
            "细度冰霜新调。"
        ],
        "notes": "",
        "id": "ef1e25dbb2c99e9ab4bf959c102fd77a"
    },
    {
        "author": "赵以夫",
        "dynasty": "宋",
        "type": "词",
        "rhythmic": "薄媚",
        "title": "",
        "preface": "",
        "paragraphs": [
            "桂香消，梧影瘦，黄菊迷深院。",
            "倚西风，看落日，长江东去如练。",
            "先生底事，有赋飘然。",
            "刚到为田园。",
            "独醒何为，持杯自劝。",
            "未能免。",
            "休把茱萸吟玩。",
            "但管年年健。",
            "千古事、几凭阑。",
            "吾生早、九十强半。",
            "欢娱终日，富贵何时，一笑醉乡宽。",
            "倒载归来，回廊月满。"
        ],
        "notes": "",
        "id": "28909fab8dfa675c54be7a1573b29f90"
    },
    {
        "author": "赵以夫",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "素娥冷淡愁无奈。",
            "小作施朱态。",
            "霓裾霞佩下瑶台。",
            "一朵绿云围绕、送春来。",
            "玄霜捣尽丹砂就。",
            "拼醉长生酒。",
            "羡君幽壑狎流年。",
            "把住西风长对、广寒仙。"
        ],
        "notes": "",
        "id": "9fca3f80302d87a21703cddf4275e655"
    },
    {
        "author": "赵以夫",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "天凉来傍荷花饮。",
            "携手看云锦。",
            "城头玉漏已三更。",
            "耳畔微闻新雁、几声声。",
            "兰膏影里春山秀。",
            "久立还成皱。",
            "酒阑天外月华流。",
            "我醉欲眠、卿且去来休。"
        ],
        "notes": "",
        "id": "df1e3342d108eb1d451d4870d6f06015"
    },
    {
        "author": "赵以夫",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "几点垂垂北斗，一床悄悄西风。",
            "山河天地点尘空。",
            "月殿蟾蜍欲动。",
            "舌本琼浆甘彻，鼻端玉蕊香通。",
            "棋边切莫笑衰翁。",
            "个里本来空洞。"
        ],
        "notes": "",
        "id": "b08fb1bef35c6d2ef665f3448667caa7"
    },
    {
        "author": "赵以夫",
        "dynasty": "宋",
        "type": "词",
        "rhythmic": "角招",
        "title": "",
        "preface": "",
        "paragraphs": [
            "晓风薄。",
            "苔枝上、翦成万点冰萼。",
            "暗香无处著。",
            "立马断魂，晴雪篱落。",
            "横溪略彴。",
            "恨寄驿、音书辽邈。",
            "梦绕扬州东阁。",
            "风流旧日何郎，想依然林壑。",
            "离索。",
            "引杯自酌。",
            "相看冷淡，一笑人如削。",
            "水云寒漠漠。",
            "底处群仙，飞来霜鹤。",
            "芳姿绰约。",
            "正月满、瑶台珠箔。",
            "徙倚阑干寂寞。",
            "尽分付，许多愁，城头角。"
        ],
        "notes": "",
        "id": "8ab96f0da3395ece6ede2bfaf8fcb26f"
    },
    {
        "author": "赵以夫",
        "dynasty": "宋",
        "type": "词",
        "rhythmic": "解语花",
        "title": "",
        "preface": "",
        "paragraphs": [
            "红香湿月，翠影停云，罗袜尘生步。",
            "并肩私语。",
            "知何事、暗遣玉容泣露。",
            "闲情最苦。",
            "任笑道、争妍似妒。",
            "倒银河，秋夜双星，不到佳期误。",
            "拟把江妃共赋。",
            "当时携手，烟水深处。",
            "明珠溅雨。",
            "凝脂滑、洗出一番铅素。",
            "凭谁说与。",
            "莫便化、彩鸾飞去。",
            "待玉童，双节来迎，为作芙蓉主。"
        ],
        "notes": "",
        "id": "7446b6e2b50bba6e607ba493488effab"
    },
    {
        "author": "赵以夫",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "梅共雪。",
            "著个玉人三绝。",
            "醉倒醉乡无宝屑。",
            "照人些子月。",
            "催得花王先发。",
            "一曲阳春圆滑。",
            "疑是嵬坡留锦袜。",
            "至今香未歇。"
        ],
        "notes": "",
        "id": "3737d60406e077d214f513fbaa47abe8"
    },
    {
        "author": "赵以夫",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "春事浑如客。",
            "趁新晴、花骢骄骏，纻衫轻窄。",
            "腊瓮初倾光欲动，笑把黄甘旋擘。",
            "更喜得、酒朋诗敌。",
            "陶写襟怀觞咏里，似风流、王谢当年集。",
            "忘尔汝，任争席。",
            "疏帘画舫梅妆白。",
            "看斜阳、波心镜面，照伊颜色。",
            "飘缈笙歌天上谱，一刻千金莫惜。",
            "谁信道、高楼占得。",
            "柳外暝烟人去也，但月钩、冷浸阑干湿。",
            "知过了，几寒食。"
        ],
        "notes": "",
        "id": "0deaaaf3023ba077b3eb8af996cba618"
    },
    {
        "author": "赵以夫",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "碾破长空绿。",
            "看银蟾、一轮似水，照人清独。",
            "缥缈风摇环佩碎，疑是英茎妙曲。",
            "忽散作、天花芬馥。",
            "帝子双双来洞户，炯肌肤、冰雪颜如玉。",
            "愁易老，意难足。",
            "楚江万顷疏汤沐。",
            "想佳人，依然携手，碧云修竹。",
            "葱蒨玲珑方寸许，清过千重夏木。",
            "速就我、同倾湘醁。",
            "追忆兰亭当日事，尽凄凉、也胜卢仝屋。",
            "应不到，羡金谷。"
        ],
        "notes": "",
        "id": "4df0973a06246e284326ba18f0130aa8"
    },
    {
        "author": "赵以夫",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "草色庭前绿。",
            "掩重门、国香伴我，画帘幽独。",
            "无奈熏风吹绿绮，闲理离骚旧曲。",
            "觉鼻观、微闻清馥。",
            "可是花神嫌冷淡，碧丛中、炯炯骈双玉。",
            "相对久，各欢足。",
            "冰姿带露如新沐。",
            "想当年、夷齐二子，独清孤竹。",
            "千古英雄尘土尽，凛凛西山云木。",
            "总付与、一尊醽醁。",
            "学得汉宫娇姊妹，便承恩、贮向黄金屋。",
            "终不似，在空谷。"
        ],
        "notes": "",
        "id": "5e4c56a828aeba8a75b303d8e6b93127"
    },
    {
        "author": "赵以夫",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "载酒阳关去。",
            "正西湖、连天烟草，满堤晴絮。",
            "采翠撷芳游冶处，应和娇弦艳鼓。",
            "看柳外、画船无数。",
            "万倾琉璃浑镜净，陡风波、汹汹鱼龙舞。",
            "谈笑里，遽如许。",
            "流觞满引浇离绪。",
            "便东西、斜阳立马，绿波前浦。",
            "自是莼鲈高兴动，恰值春山杜宇。",
            "漫回首、软红香雾。",
            "咫尺佳人千里隔，望空江、明月横洲渚。",
            "清梦断，恨如缕。"
        ],
        "notes": "",
        "id": "3c62fdfad90f966aefa92efc3f1f7f25"
    },
    {
        "author": "赵以夫",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "葵扇秋来贱。",
            "阿谁知、初回轻暑，又教题遍。",
            "不是琵琶知音少，无限如簧巧啭。",
            "倩说似、长门休怨。",
            "莫把蛾眉与人妒，但疏梅、淡月深深院。",
            "临宝鉴，欲妆懒。",
            "少时声价倾粱苑。",
            "到中年，也曾落魄，雾收云卷。",
            "待入汉庭金马去，洒笔长江滚滚。",
            "好留取、才名久远。",
            "过眼荣华俱尘土，听关睢、盈耳离骚婉。",
            "歌不足，为嗟叹。"
        ],
        "notes": "",
        "id": "011265004651fa89085ff42b018db171"
    },
    {
        "author": "赵以夫",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "满酌蓬莱酒。",
            "最苦是、中年作恶，送人时候。",
            "一夜朔风吹石裂，惊得梅花也瘦，更衣袂、严霜寒透。",
            "卷起潮头无丈尺，甚扁舟、拍上三江口。",
            "明月冷，载归否。",
            "分携欲折无垂柳。",
            "但层楼徙倚，两眉空皱。",
            "海阔天高无处问，万事不堪回首。",
            "况目断、孤鸿去后。",
            "玉样松鲈今正美，想子真、微笑还招手。",
            "且为我，饮三斗。"
        ],
        "notes": "",
        "id": "98ed982974967ad9154f42b136f50555"
    },
    {
        "author": "赵以夫",
        "dynasty": "宋",
        "type": "词",
        "rhythmic": "醉蓬莱",
        "title": "",
        "preface": "",
        "paragraphs": [
            "正三边月静，万国年丰，菊多梅小。",
            "吐玉擎香，蔼黄都清晓。",
            "龙驾徐驱，貂冠夹侍，天也和人笑。",
            "紫陌欢谣，如今事事，胜端平好。",
            "玉带垂虹，衮衣华日，秋水精神，臞仙容貌。",
            "长对凝旒，不羡商岩老。",
            "胸次乾坤，掌中霖雨，造化知多少。",
            "便好重将，绛人甲子，数中书考。"
        ],
        "notes": "",
        "id": "515da4fbad17858a463b763321881797"
    },
    {
        "author": "赵以夫",
        "dynasty": "宋",
        "type": "词",
        "rhythmic": "金盏子",
        "title": "",
        "preface": "",
        "paragraphs": [
            "得水能仙，似汉皋遗佩，碧波寒月。",
            "蓝玉暖生烟，称缟袂黄冠，素姿芳洁。",
            "亭亭独立风前，照冰壶澄彻。",
            "当时事，琴心妙处谁传，顿成愁绝。",
            "六出自天然，更一味清香浑胜雪。",
            "西湖秋菊寒泉，似坡老风流，至今人说。",
            "殷勤折伴梅边，听玉龙吹裂。",
            "丁宁道，百年兄弟，相看晚节。"
        ],
        "notes": "",
        "id": "d01a431f3b6076d683b69f007d853015"
    },
    {
        "author": "赵以夫",
        "dynasty": "宋",
        "type": "词",
        "rhythmic": "青玉案",
        "title": "",
        "preface": "",
        "paragraphs": [
            "水亭横枕荷花浦。",
            "觉水面、香来去。",
            "亭上佳人云态度。",
            "天然娇韵，十分撋就，唱尽黄金缕。",
            "耳边低道清无暑。",
            "我欲卿卿卿且住。",
            "自笑风情衰几许。",
            "一床明月，五更残梦，不到阳台路。"
        ],
        "notes": "",
        "id": "fe51b664aeb74a6d9b60212f40105bae"
    },
    {
        "author": "赵以夫",
        "dynasty": "宋",
        "type": "词",
        "rhythmic": "风流子",
        "title": "",
        "preface": "",
        "paragraphs": [
            "忆惜少年日，吴江上、长啸步垂虹。",
            "看飞出玉轮，十分端正，幻成冰壑，一碧澄空。",
            "当此际，醉魂游帝所，凉袂扬秋风。",
            "桂殿凤笙，妙音何处，莼羹鲈脍，清兴谁同。",
            "今宵欢娱地，千钧笔、模写拟付良工。",
            "无奈云沈顾兔，雨挂痴龙。",
            "误骚客宿吟，杯仙梦醉，负他佳节，戏我衰翁。",
            "毕竟孤光长在，后夜重逢。"
        ],
        "notes": "",
        "id": "0190cc537084d2657ed41460e51422a4"
    },
    {
        "author": "赵以夫",
        "dynasty": "宋",
        "type": "词",
        "rhythmic": "鹊桥仙",
        "title": "",
        "preface": "",
        "paragraphs": [
            "翠绡心事，红楼欢宴，深夜沈沈无暑。",
            "竹边荷外再相逢，又还是、浮云飞去。",
            "锦笺尚湿，珠香未歇，空惹闲愁千缕。",
            "寻思不似鹊桥人，犹自得、一年一度。"
        ],
        "notes": "",
        "id": "20a8dfd9769d087fa3f2ca9b20abfd62"
    },
    {
        "author": "赵以夫",
        "dynasty": "宋",
        "type": "词",
        "rhythmic": "龙山会",
        "title": "",
        "preface": "",
        "paragraphs": [
            "佳节明朝九。",
            "彩舫凌虚，共醉西风酒。",
            "湖光蓝滴透。",
            "云浪碎、巧学波纹吹皱。",
            "碧落杳无边，但玉削，千峰寒瘦。",
            "留连久，秋容似洗，月华如昼。",
            "回头南楚东徐，暝霭苍烟，处处空刁斗。",
            "山公今健否。",
            "功名事、付与年时交旧。",
            "白发苦欺人，尚堪插、黄花盈首。",
            "归去也、东篱好在，觅渊明友。"
        ],
        "notes": "",
        "id": "0465b20010465e1c0c18ed9d001bf760"
    },
    {
        "author": "赵以夫",
        "dynasty": "宋",
        "type": "词",
        "rhythmic": "龙山会",
        "title": "",
        "preface": "",
        "paragraphs": [
            "九日无风雨。",
            "一笑凭高，浩气横秋宇。",
            "群峰青可数。",
            "寒城小、一水萦回如缕。",
            "西北最关情，漫遥指、东徐南楚。",
            "黯销魂，斜阳冉冉，雁声悲苦。",
            "今朝黄菊依然，重上南楼，草草成欢聚。",
            "诗朋休浪赋。",
            "旧题处、俯仰已随尘土。",
            "莫放酒行疏，清漏短、凉蟾当午。",
            "也全胜、白衣未至，独醒凝伫。"
        ],
        "notes": "",
        "id": "7050b4114061f2f956f7384e7f1352d9"
    },
    {
        "author": "赵以夫",
        "dynasty": "宋",
        "type": "词",
        "rhythmic": "龙山会",
        "title": "",
        "preface": "",
        "paragraphs": [
            "重整登高屐。",
            "群玉峰头，万里秋无极。",
            "远山青欲滴。",
            "新雁过、飘缈孤云天北。",
            "烟入小桥低，水痕退、寒流澄碧。",
            "对佳辰，惊心客里，鬓丝堪摘。",
            "风流晋宋诸贤，骑台龙山，俯仰皆陈迹。",
            "凭阑看落日。",
            "嗟往事、唯有黄花如昔。",
            "醉袖舞西风，任教笑、参差凫舄。",
            "但回首、东篱久负，有谁知得。"
        ],
        "notes": "",
        "id": "e78185fde4e47cd10864314931a06b3d"
    }
]