[
    {
        "author": "诸葛赓",
        "dynasty": "宋",
        "type": "诗",
        "rhythmic": "",
        "title": "偈",
        "preface": "",
        "paragraphs": [
            "上天下地极高深，幻化无踪何处寻。",
            "山静白云归洞口，水清明月落波心。"
        ],
        "notes": "",
        "id": "c4c9fd119d6dfb9640af16ed320b00ab"
    },
    {
        "author": "诸葛赓",
        "dynasty": "宋",
        "type": "诗",
        "rhythmic": "",
        "title": "乞休得旨谢恩",
        "preface": "",
        "paragraphs": [
            "三疏陈情始放归，萧萧白髪解朝衣。",
            "未营别业王官谷，先驾扁舟严子矶。",
            "视草龙螭犹眷恋，还家鸥鹭自光辉。",
            "老臣恩遇知何极，梦到天门觐紫薇。"
        ],
        "notes": "",
        "id": "0d6ae3f4b6b83478d113d7371db0e473"
    },
    {
        "author": "诸葛赓",
        "dynasty": "宋",
        "type": "诗",
        "rhythmic": "",
        "title": "归休亭  其一",
        "preface": "",
        "paragraphs": [
            "小筑危亭聚石淙，清溪环绕不通江。",
            "栽成傲骨梅千树，呼出栖云鹤一双。",
            "垂钓艇乘新涨水，摊书光借夕阳窗。",
            "勋名事事皆堪避，只有诗情未肯降。"
        ],
        "notes": "",
        "id": "aaf435f1dcf8d2797b064e0cbc574e96"
    },
    {
        "author": "诸葛赓",
        "dynasty": "宋",
        "type": "诗",
        "rhythmic": "",
        "title": "归休亭  其二",
        "preface": "",
        "paragraphs": [
            "日影初升竹半篙，一天晴色读离骚。",
            "凭栏对客浮樽斝，隔水听人正桔槔。",
            "拂去梁尘饯乳燕，扫归松栗煮秋涛。",
            "柴门正对青青柳，浪说新诗欲拟陶。"
        ],
        "notes": "",
        "id": "ba587a3452ae490dea00892ba23e9bd2"
    },
    {
        "author": "诸葛赓",
        "dynasty": "宋",
        "type": "诗",
        "rhythmic": "",
        "title": "归休亭  其三",
        "preface": "",
        "paragraphs": [
            "水国微茫境不凡，箨冠萝带芰荷衫。",
            "云归洞口鹿常卧，叶落巢门鸟自啣。",
            "采药道人过峭壁，汲泉童子下层岩。",
            "名山书卷封题处，多少烟霞护玉函。"
        ],
        "notes": "",
        "id": "9a304bf2f831cd43c3d6d48fa710e675"
    },
    {
        "author": "诸葛赓",
        "dynasty": "宋",
        "type": "诗",
        "rhythmic": "",
        "title": "秋日得王介甫书",
        "preface": "",
        "paragraphs": [
            "数亩池塘一小亭，从容书札户常扃。",
            "闲开松菊花三径，时贮葠苓酒一瓶。",
            "望去春痕青到水，飞来凫羽白连汀。",
            "是谁日落吹长啸，犹有行人不忍听。"
        ],
        "notes": "",
        "id": "dc000c04b5a71001629259b937cab544"
    }
]