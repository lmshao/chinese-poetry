[
    {
        "author": "朱岂",
        "dynasty": "宋",
        "type": "诗",
        "rhythmic": "",
        "title": "采菊亭",
        "preface": "",
        "paragraphs": [
            "霜降草花落，林柯亦纷披。",
            "耿耿园中菊，煌煌发幽姿。",
            "良夜积华露，花叶繁以滋。",
            "风流贤史君，澹然与花期。",
            "黎旦曳杖去，采掇欣忘疲。",
            "佳色弥清兴，明艳侔晨𪸩。",
            "雅尚已千载，神交此一时。",
            "秉芬寄遐想，载咏闲居诗。",
            "气清秋改容，景晏山益奇。",
            "佳处要领略，忘言心自怡。",
            "客来无可语，坐见花阴移。",
            "夕英浮冻醴，痛饮须反卮。",
            "归来北窗下，古风良可追。"
        ],
        "notes": "",
        "id": "5386318ae58e6ecef2482af16e5efe54"
    }
]