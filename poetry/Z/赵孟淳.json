[
    {
        "author": "赵孟淳",
        "dynasty": "宋",
        "type": "诗",
        "rhythmic": "",
        "title": "谷",
        "preface": "",
        "paragraphs": [
            "农夫怨，农夫怨，此怨非是怨年荒，此怨翻因年谷贱。",
            "终年辛苦不少懈，及到秋成拟偿债。",
            "谁知斛粟不百钱，利尚不偿本仍在。",
            "秋来露冷刈获时，早是朝来债又催。",
            "况兼荒政输官急，不管农夫垂泪泣。",
            "君王明哲洞无遗，此怨君王知不知。"
        ],
        "notes": "",
        "id": "2aa762c015d67dca10fddfc004a3d3ac"
    },
    {
        "author": "赵孟淳",
        "dynasty": "宋",
        "type": "诗",
        "rhythmic": "",
        "title": "题高尚书夜山图二首  其一",
        "preface": "",
        "paragraphs": [
            "月底江山如昼好，楼中几席与秋清。",
            "剡藤不到高人手，一段风流可得成。"
        ],
        "notes": "",
        "id": "1fcdae97a19d436ff92022ca90c84e46"
    },
    {
        "author": "赵孟淳",
        "dynasty": "宋",
        "type": "诗",
        "rhythmic": "",
        "title": "题高尚书夜山图二首  其二",
        "preface": "",
        "paragraphs": [
            "江行山立月盘桓，有客无言楼上看。",
            "清兴肯随城漏尽，夜深风露恐高寒。"
        ],
        "notes": "",
        "id": "356702892a13f31f6d76c09af050251c"
    },
    {
        "author": "赵孟淳",
        "dynasty": "宋",
        "type": "诗",
        "rhythmic": "",
        "title": "题桃",
        "preface": "",
        "paragraphs": [
            "滴粉挼酥晕几重，风前红雨一枝浓。",
            "世间是色皆为妄，除却夭桃单种松。"
        ],
        "notes": "",
        "id": "39fbc8a98b881c89773ca2e87e8d202c"
    },
    {
        "author": "赵孟淳",
        "dynasty": "宋",
        "type": "诗",
        "rhythmic": "",
        "title": "题梅",
        "preface": "",
        "paragraphs": [
            "雪意垂垂浸碧虚，香生一缕上琴书。",
            "何须百万西湖宅，遇有梅花便可居。"
        ],
        "notes": "",
        "id": "487933964738a1b1f80401477d6e94ce"
    },
    {
        "author": "赵孟淳",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "落花遇雨扫不去，败草经春刬又生。"
        ],
        "notes": "",
        "id": "c530051a27d4fd5b83c97777144a85e6"
    }
]