[
    {
        "author": "赵扩",
        "dynasty": "宋",
        "type": "诗",
        "rhythmic": "",
        "title": "潇湘八景 山市晴岚",
        "preface": "",
        "paragraphs": [
            "薮泽趁虚人，崇朝宿雨晴。",
            "苍崖林影动，老木日华明。",
            "野店收烟湿，溪桥流水声。",
            "青帘何处是，仿佛听鸡鸣。"
        ],
        "notes": "",
        "id": "9ba5cb926e16c9dd475e514ee481de94"
    },
    {
        "author": "赵扩",
        "dynasty": "宋",
        "type": "诗",
        "rhythmic": "",
        "title": "潇湘八景 烟寺晚钟",
        "preface": "",
        "paragraphs": [
            "金碧招提古，高峰最上层。",
            "喧风僧入梵，宿雾佛前灯。",
            "禅观延空寂，蒲牢忽震凌。",
            "黄昏山路险，窘步一枝藤。"
        ],
        "notes": "",
        "id": "9c53a91a950b5d0e6ad539c6afc7647b"
    },
    {
        "author": "赵扩",
        "dynasty": "宋",
        "type": "诗",
        "rhythmic": "",
        "title": "潇湘八景 渔村夕照",
        "preface": "",
        "paragraphs": [
            "林表堕金鸦，孤村三两家。",
            "晴光明浦溆，红影带蒹葭。",
            "傍舍收鱼网，隔溪横钓槎。",
            "炊烟未篝火，新月一钩斜。"
        ],
        "notes": "",
        "id": "aaa24fc0e55d7832369e37339c64a646"
    },
    {
        "author": "赵扩",
        "dynasty": "宋",
        "type": "诗",
        "rhythmic": "",
        "title": "潇湘八景 远浦帆归",
        "preface": "",
        "paragraphs": [
            "劈箭风帆下，春江不尽流。",
            "客来登快阁，天际识归舟。",
            "裂眦明千里，观身等一沤。",
            "斜阳疎木外，五两不迟留。"
        ],
        "notes": "",
        "id": "23f0dd0d266be85fb55479daccd146f0"
    },
    {
        "author": "赵扩",
        "dynasty": "宋",
        "type": "诗",
        "rhythmic": "",
        "title": "潇湘八景 潇湘夜雨",
        "preface": "",
        "paragraphs": [
            "清泛三湘夜，中舱听雨眠。",
            "楚天闻过鴈，北馆未归船。",
            "浊酒饮无算，青灯冷不烟。",
            "对床工觅句，达旦见新编。"
        ],
        "notes": "",
        "id": "c953e3fbf40025764bbab0f4b733449b"
    },
    {
        "author": "赵扩",
        "dynasty": "宋",
        "type": "诗",
        "rhythmic": "",
        "title": "潇湘八景 平沙鴈落",
        "preface": "",
        "paragraphs": [
            "漂泊楚天长，同群兄弟行。",
            "朔风离塞漠，落日下潇湘。",
            "古碛多葭菼，平田足稻粱。",
            "飞鸣眇空际，布武作文章。"
        ],
        "notes": "",
        "id": "059171865b4850342ce5a6fdf2e2739a"
    },
    {
        "author": "赵扩",
        "dynasty": "宋",
        "type": "诗",
        "rhythmic": "",
        "title": "潇湘八景 洞庭秋月",
        "preface": "",
        "paragraphs": [
            "白水连天远，吴淞一幅秋。",
            "橘洲冰魄满，竹阁桂华留。",
            "凫雁不饮啄，鱼龙与拍浮。",
            "垂虹寓今夕，清胜庾公楼。"
        ],
        "notes": "",
        "id": "259d3a03b6c3f3ac89128e4444d8a3cd"
    },
    {
        "author": "赵扩",
        "dynasty": "宋",
        "type": "诗",
        "rhythmic": "",
        "title": "潇湘八景 江天暮雪",
        "preface": "",
        "paragraphs": [
            "朔吹扫氛埃，同云暝不开。",
            "千山飞鸟尽，一水溯舟回。",
            "波面散铅汞，林梢已泻瑰。",
            "怀人留剡棹，野店且新醅。"
        ],
        "notes": "",
        "id": "627b4850e2ecc38c8db97b70acfdabfa"
    },
    {
        "author": "赵扩",
        "dynasty": "宋",
        "type": "诗",
        "rhythmic": "",
        "title": "赐状元蔡仲龙",
        "preface": "",
        "paragraphs": [
            "联魁金玉龙头选，诏下今朝遇己知。",
            "上国风光初晓日，御阶恩渥暮春时。",
            "内庭考最称文异，胪唱宣名奖意奇。",
            "故里仙才若相问，一年攀折两重枝。"
        ],
        "notes": "",
        "id": "8fab62ce1223d8b814d7430ed99a0389"
    },
    {
        "author": "赵扩",
        "dynasty": "宋",
        "type": "诗",
        "rhythmic": "",
        "title": "题马远踏歌图",
        "preface": "",
        "paragraphs": [
            "宿雨清畿甸，朝阳丽帝城。",
            "丰年人乐业，垅上踏歌行。"
        ],
        "notes": "",
        "id": "d4d7b505765039aa05b3c654ef2db7e5"
    },
    {
        "author": "赵扩",
        "dynasty": "宋",
        "type": "诗",
        "rhythmic": "",
        "title": "赠朱质",
        "preface": "",
        "paragraphs": [
            "袖手长才世路轻，爱闲那有鬻荣名。",
            "挂冠便欲辞丹阙，策杖还归老故城。",
            "适喜不求三仕喜，传家惟有十分清。",
            "林间佳处真恬退，好向廉泉自濯缨。"
        ],
        "notes": "",
        "id": "844fc493f7217dfb1d6a34f551e8ad11"
    }
]