[
    {
        "author": "曾觌",
        "dynasty": "宋",
        "type": "诗",
        "rhythmic": "",
        "title": "玉环山",
        "preface": "",
        "paragraphs": [
            "天宝胡尘暗两京，祸从妃子笑中生。",
            "玉环两字真堪恨，好与青山别改名。"
        ],
        "notes": "",
        "id": "22bde483dcc77f705819e734f0be545f"
    },
    {
        "author": "曾觌",
        "dynasty": "宋",
        "type": "诗",
        "rhythmic": "",
        "title": "题杨补之雪梅图",
        "preface": "",
        "paragraphs": [
            "笔端造化出天巧，写出江南雪压枝。",
            "谁道春归无觅处，横斜全似越溪时。"
        ],
        "notes": "",
        "id": "72cc1dff7c2ea479f4b4233fe7e0c018"
    },
    {
        "author": "曾觌",
        "dynasty": "宋",
        "type": "词",
        "rhythmic": "传言玉女",
        "title": "",
        "preface": "",
        "paragraphs": [
            "凤阙龙楼，清夜月华初照。",
            "万点星球，护花梢寒峭。",
            "华胥梦里，老去欢情终少。",
            "花愁醉闷，总消除了。",
            "紫陌嬉游，不似少年怀抱。",
            "珠帘十里，听笙箫声香。",
            "幽期密约，暗想浅颦轻笑。",
            "良时莫负，玉山频倒。"
        ],
        "notes": "",
        "id": "1f72681614aaaff94507e6f3a9f90944"
    },
    {
        "author": "曾觌",
        "dynasty": "宋",
        "type": "词",
        "rhythmic": "倾杯乐",
        "title": "",
        "preface": "",
        "paragraphs": [
            "锦帐寒添，画檐雀噪，冻云布野。",
            "望空际、瑶峰微吐，琼花初绽，江山如画。",
            "裁冰剪水装鸳瓦。",
            "杳旗亭路，依稀管弦台榭。",
            "倚小楼佳兴，一行珠帘不下。",
            "随缕板、歌声闲暇。",
            "傍翠袖云鬟、怜艳冶。",
            "似佯醉、不奈娇羞，浓欢旋学风雅。",
            "相暝色、双鸾舞罢。",
            "红兽暖、春生金斝。",
            "但殢饮，香雾卷、壶天不夜。"
        ],
        "notes": "",
        "id": "9b22f6730148f1a6be996679f2c47e83"
    },
    {
        "author": "曾觌",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "一声杜宇。",
            "满地落红愁不语。",
            "国色春娇。",
            "不逐风前柳絮飘。",
            "珠帘休卷。",
            "爱惜龙香藏粉艳。",
            "胜友俱来。",
            "同醉君恩倒玉杯。"
        ],
        "notes": "",
        "id": "b155da338ee16fa46b20ddc58792f742"
    },
    {
        "author": "曾觌",
        "dynasty": "宋",
        "type": "词",
        "rhythmic": "南乡子",
        "title": "",
        "preface": "",
        "paragraphs": [
            "霜月晚云收。",
            "萧瑟西风满院秋。",
            "雅会难期嗟易散，迟留。",
            "把酒听歌且劝酬。",
            "万事拚悠悠。",
            "只有情亲意未休。",
            "后夜扁舟烟浪里，回头。",
            "叶叶丹枫总是愁。"
        ],
        "notes": "",
        "id": "99c61d51a5f08d8d9872eada33dfb436"
    },
    {
        "author": "曾觌",
        "dynasty": "宋",
        "type": "词",
        "rhythmic": "南柯子・南歌子",
        "title": "",
        "preface": "",
        "paragraphs": [
            "共禀阴阳数，谁知造化工。",
            "安闲百计总输公。",
            "掩映芙蓉花径、郡城东。",
            "风月三秋兴，尊罍一笑同。",
            "新词佳丽见情通。",
            "更唤雪儿、低唱慰衰容。"
        ],
        "notes": "",
        "id": "ec1c877a3230c8fdaa5d0a95b752dca7"
    },
    {
        "author": "曾觌",
        "dynasty": "宋",
        "type": "词",
        "rhythmic": "南柯子・南歌子",
        "title": "",
        "preface": "",
        "paragraphs": [
            "绿阴侵檐净，红榴照眼明。",
            "主人开宴出倾城。",
            "正是雨馀天气、暑风清。",
            "别酒殷勤竟，危弦要妙声。",
            "年年相见岂无情。",
            "后日暮云回首、奈乘行。"
        ],
        "notes": "",
        "id": "5f051c8d419e5ce6954be551beb2efb5"
    },
    {
        "author": "曾觌",
        "dynasty": "宋",
        "type": "词",
        "rhythmic": "南柯子・南歌子",
        "title": "",
        "preface": "",
        "paragraphs": [
            "粉黛娉婷艳，芝兰笑语香。",
            "延平春色斗芬芳。",
            "不管清宵更漏、听霓裳。",
            "烛暗人方醉，杯传意更长。",
            "可堪羁客九回肠。",
            "萧瑟一檐风雨、过横塘。"
        ],
        "notes": "",
        "id": "29ec0ba79835f2285c44be992a2c813e"
    },
    {
        "author": "曾觌",
        "dynasty": "宋",
        "type": "词",
        "rhythmic": "南柯子・南歌子",
        "title": "",
        "preface": "",
        "paragraphs": [
            "璧月窥红粉，金莲映彩山。",
            "东风丝管满长安。",
            "移下十洲三岛、在人间。",
            "两两人初散，厌厌夜向阑。",
            "倦妆残醉怯春寒。",
            "手拈玉梅无绪、倚阑干。"
        ],
        "notes": "",
        "id": "419a50e179b682801de0d74e3b0be7cf"
    },
    {
        "author": "曾觌",
        "dynasty": "宋",
        "type": "词",
        "rhythmic": "卜算子",
        "title": "",
        "preface": "",
        "paragraphs": [
            "数尽万般花，不比梅花韵。",
            "雪压风欺恁地寒，划地清喷香。",
            "半醉折归来，插向乌云鬓。",
            "不是愁人闷带花，花带愁人闷。"
        ],
        "notes": "",
        "id": "e5b91cff38cd108f63b10c3eab339883"
    },
    {
        "author": "曾觌",
        "dynasty": "宋",
        "type": "词",
        "rhythmic": "喜迁莺",
        "title": "",
        "preface": "",
        "paragraphs": [
            "七闽形胜。",
            "镇南纪会府，山川交映。",
            "箫鼓喧天，绮罗盈市，不负四时风景。",
            "共喜太平无事，岂料潢池不逞。",
            "殄群丑，看一鼓雷奔，沧溟波静。",
            "指纵诗书帅，曾到凤池，密勿陪几政。",
            "暂掩筹帏，催分战舰，总出智谋先定。",
            "想见捷书初上，尽道臣贤主圣。",
            "正图旧，听重宣丹诏，归调金鼎。"
        ],
        "notes": "",
        "id": "c01d337e79db621a03744e9681c8a515"
    },
    {
        "author": "曾觌",
        "dynasty": "宋",
        "type": "词",
        "rhythmic": "壶中天慢・念奴娇",
        "title": "",
        "preface": "",
        "paragraphs": [
            "素飙漾碧，看天衢稳送、一轮明月。",
            "翠水瀛壶人不到，比似世间秋别。",
            "玉手瑶笙，一时同色，小按霓裳叠。",
            "天津桥上，有人偷记新阙。",
            "当日谁幻银桥，阿瞒儿戏，一笑成痴绝。",
            "肯信群仙高宴处，移下水晶宫阙。",
            "云海尘清，山河影满，桂冷吹香雪。",
            "何劳玉斧，金瓯千古无缺。"
        ],
        "notes": "",
        "id": "eefadfe21dd16b82834b956a4abd7f96"
    },
    {
        "author": "曾觌",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "霁雪好风光，恰是相逢时节。",
            "酒量不禁频劝，便醉倒人侧。",
            "严城更漏夜厌厌，应有断肠客。",
            "莫问落梅三弄，喜一枝曾折。"
        ],
        "notes": "",
        "id": "0931c1c23c3f6c77355592c9cd5a3da4"
    },
    {
        "author": "曾觌",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "一梦别长安，山路雨斜风细。",
            "行到子陵滩畔，谢主人深意。",
            "多情低唱下梁尘，拚十分沈醉。",
            "去也为伊消瘦，悄不禁思忆。"
        ],
        "notes": "",
        "id": "e796b8bbeddbca6ac400442aaaaa3ab0"
    },
    {
        "author": "曾觌",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "摇扬杏花风，迟日淡阴双阙。",
            "丝管缓随檀板，看舞腰回雪。",
            "龙舟闲舣画桥边，须趁好花折。",
            "频劝御杯宜满，正清歌初阕。"
        ],
        "notes": "",
        "id": "dc6916da6e6a146bcb222a33d29f83f2"
    },
    {
        "author": "曾觌",
        "dynasty": "宋",
        "type": "词",
        "rhythmic": "定风波",
        "title": "",
        "preface": "",
        "paragraphs": [
            "天语丁宁对未央。",
            "少摅素志向荆襄。",
            "烜赫家声今不坠。",
            "英伟。",
            "风姿飒爽紫髯郎。",
            "别酒一杯君莫阻。",
            "烛前粉艳俨成行。",
            "领略大堤花好处。",
            "无绪。",
            "也应回首水云乡。"
        ],
        "notes": "",
        "id": "8c47321f26b46ee72e1e1874061c864b"
    },
    {
        "author": "曾觌",
        "dynasty": "宋",
        "type": "词",
        "rhythmic": "定风波",
        "title": "",
        "preface": "",
        "paragraphs": [
            "极目秋光夕照开。",
            "潮头初自海门来。",
            "杳杳江天横一线。",
            "如练。",
            "疾驱千骑鼓声催。",
            "杰槛翠飞争徙倚。",
            "一行新雁去仍回。",
            "翠袖半空歌笑迥。",
            "低映。",
            "十分沈醉劝金杯。"
        ],
        "notes": "",
        "id": "686f982300afac2c867f956cb380a7ec"
    },
    {
        "author": "曾觌",
        "dynasty": "宋",
        "type": "词",
        "rhythmic": "定风波",
        "title": "",
        "preface": "",
        "paragraphs": [
            "上苑秾芳初雨晴。",
            "香风袅袅泛轩楹。",
            "犹记洛阳开小宴。",
            "娇面。",
            "粉光依约认倾城。",
            "流落江南重此会。",
            "相对。",
            "金蕉蘸甲十分倾。",
            "怕见人间春更好。",
            "向道。",
            "如今老去尚多情。"
        ],
        "notes": "",
        "id": "56899adfa29af0c4cc08b5d56b2259a1"
    },
    {
        "author": "曾觌",
        "dynasty": "宋",
        "type": "词",
        "rhythmic": "定风波",
        "title": "",
        "preface": "",
        "paragraphs": [
            "捍拨金泥雅制新。",
            "紫檀槽映小腰身。",
            "娅姹雏莺相对语。",
            "欣睹。",
            "上林花底暖生春。",
            "飒飒胡沙飞指下。",
            "休讶。",
            "一般奇绝称精神。",
            "向道曲终多少意。",
            "须记。",
            "昭阳殿里旧承恩。"
        ],
        "notes": "",
        "id": "c456974c17be12e4f56eb5e376a6523e"
    },
    {
        "author": "曾觌",
        "dynasty": "宋",
        "type": "词",
        "rhythmic": "忆秦娥",
        "title": "",
        "preface": "",
        "paragraphs": [
            "风萧瑟。",
            "邯郸古道伤行客。",
            "伤行客。",
            "繁华一瞬，不堪思忆。",
            "丛台歌舞无消息。",
            "金尊玉管空尘迹。",
            "空尘迹。",
            "连天草树，暮云凝碧。"
        ],
        "notes": "",
        "id": "5b159d35b17216b38dbeb3b1a14773ff"
    },
    {
        "author": "曾觌",
        "dynasty": "宋",
        "type": "词",
        "rhythmic": "忆秦娥",
        "title": "",
        "preface": "",
        "paragraphs": [
            "正飞雪。",
            "园林一样梨花白。",
            "梨花白。",
            "画堂帘卷，暖生春色。",
            "嵇康转轴声幽噎。",
            "新来多病娇无力。",
            "娇无力。",
            "浅红转黛，自然标格。"
        ],
        "notes": "",
        "id": "110fd92d82e67aec2e00c856ae34bfe6"
    },
    {
        "author": "曾觌",
        "dynasty": "宋",
        "type": "词",
        "rhythmic": "忆秦娥",
        "title": "",
        "preface": "",
        "paragraphs": [
            "暮云蹙。",
            "小亭带雪斟醽醁。",
            "斟醽醁。",
            "一声羌管，落梅蔌蔌。",
            "舞衣旋趁霓裳曲。",
            "倚阑相对人如玉。",
            "人如玉。",
            "锦屏罗幌，看成不足。"
        ],
        "notes": "",
        "id": "7751f88b8ded7b83d6cadaa3a75d3057"
    },
    {
        "author": "曾觌",
        "dynasty": "宋",
        "type": "词",
        "rhythmic": "忆秦娥",
        "title": "",
        "preface": "",
        "paragraphs": [
            "西风节。",
            "碧云卷尽秋宵月。",
            "秋宵月。",
            "关河千里，照人离别。",
            "尊前俱是天涯客。",
            "那堪三载遥相忆。",
            "遥相忆。",
            "年光依旧，渐成华发。"
        ],
        "notes": "",
        "id": "5481854806434baec212a568e13de3bf"
    },
    {
        "author": "曾觌",
        "dynasty": "宋",
        "type": "词",
        "rhythmic": "忆秦娥",
        "title": "",
        "preface": "",
        "paragraphs": [
            "晴空碧。",
            "吴山染就丹青色。",
            "丹青色。",
            "西风摇落，可堪凄恻。",
            "世情冷暖君应识。",
            "鬓边各自侵寻白。",
            "侵寻白。",
            "江南江北，几时归得。"
        ],
        "notes": "",
        "id": "80d6d98101697ee3b3698b1602bb31c3"
    },
    {
        "author": "曾觌",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "媚容素态，比群花、赢了风流颜色。",
            "昵枕低帏销受得，□□轻怜深惜。",
            "怎望如今，瓶沈簪折，蓦地成疏隔。",
            "□□夕雨，甚时重见踪迹。",
            "门外暂泊兰舟，一行霜树，□一重山碧。",
            "泪眼相看争忍望，天际孤村寒驿。",
            "卞水无情，催人东去，去也添愁寂。",
            "鳞鸿方便，为人传个消息。"
        ],
        "notes": "",
        "id": "b29d3b88ee4edf54f14359341ce2fb94"
    },
    {
        "author": "曾觌",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "人生行乐，算一春欢赏，都来几日。",
            "绿暗红稀春已去，赢得星星头白。",
            "醉里狂歌，花前起舞，拚罚金杯百。",
            "淋漓宫锦，忍辜妖艳姿色。",
            "须信殿得韶光，只愁花谢，又作经年别。",
            "嫩紫娇红还解语，应为主人留客。",
            "月落乌啼，酒阑烛暗，离绪伤吴越。",
            "竹西歌吹，不堪老去重忆。"
        ],
        "notes": "",
        "id": "b58d19e85b8cde95e5e4a9125045788a"
    },
    {
        "author": "曾觌",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "群花渐老，向晓来微雨，芳心初拆。",
            "拂掠娇红香旖旎，浑欲不胜春色。",
            "淡月梨花，新晴繁杏，装点成标格。",
            "风光都在，半开深院人寂。",
            "刚要买断东风，袅栾枝低映，舞茵歌席。",
            "记得当时曾共赏，玉人纤手轻摘。",
            "醉里妖饶，醒时风韵，比并堪端的。",
            "谁知憔悴，对花空恁思忆。"
        ],
        "notes": "",
        "id": "733fb53ca74505626ac82239bfabae24"
    },
    {
        "author": "曾觌",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "霁天湛碧，正新凉风露，冰壶清彻。",
            "河汉无声□□□，涌出银蟾孤绝。",
            "岩桂香飘，井梧影转，冷浸宫袍洁。",
            "西厢往事，一帘幽梦凄切。",
            "肠断楚峡云归，尊前无绪，只有愁如发。",
            "此夕姮娥应也恨，冷落琼楼金阙。",
            "禁漏迢迢，边鸿杳杳，密意凭谁说。",
            "阑干星汉，落梅三弄初阕。"
        ],
        "notes": "",
        "id": "a64ab25aeab7bd8763107038e244de7d"
    },
    {
        "author": "曾觌",
        "dynasty": "宋",
        "type": "词",
        "rhythmic": "感皇恩",
        "title": "",
        "preface": "",
        "paragraphs": [
            "依旧惜春心，花枝常好。",
            "只恐尊前被花笑。",
            "少年青鬓，耐得几番重到。",
            "旧欢重记省，如天杳。",
            "绮陌青门，斜阳芳草。",
            "今古销沈送人老。",
            "帝城春事，又是等闲来了。",
            "乱红随过雨，莺声悄。"
        ],
        "notes": "",
        "id": "182d7207f5ab42fc7979ec84a24c9922"
    },
    {
        "author": "曾觌",
        "dynasty": "宋",
        "type": "词",
        "rhythmic": "春光好",
        "title": "",
        "preface": "",
        "paragraphs": [
            "槐阴密，蔗浆寒。",
            "荔枝丹。",
            "珍重主人怜客意，荐雕盘。",
            "多情翠袖凭栏。",
            "晚妆罢、谁与共欢。",
            "帘卷玉钩风细细，敛眉山。"
        ],
        "notes": "",
        "id": "8bab37059e773cb5d33858e489c98509"
    },
    {
        "author": "曾觌",
        "dynasty": "宋",
        "type": "词",
        "rhythmic": "春光好",
        "title": "",
        "preface": "",
        "paragraphs": [
            "心下事，不思量。",
            "自难忘。",
            "花底梦回春漠漠，恨偏长。",
            "闲日多少韶光。",
            "雕阑静、芳草池塘。",
            "风急落红留不住，又斜阳。"
        ],
        "notes": "",
        "id": "21b150906ac6210f7ee42d5416ffed97"
    },
    {
        "author": "曾觌",
        "dynasty": "宋",
        "type": "词",
        "rhythmic": "春光好",
        "title": "",
        "preface": "",
        "paragraphs": [
            "胭脂腻，粉光轻。",
            "正新晴。",
            "枝上闹红无处著，近清明。",
            "仙娥进酒多情。",
            "向花下、相闹盈盈。",
            "不惜十分倾玉斝，惜凋零。"
        ],
        "notes": "",
        "id": "2af1ac79fa5152791fba4186454e8b6f"
    },
    {
        "author": "曾觌",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "功名虽未压英游。",
            "一种旧风流。",
            "人世百年须到，如今七十春秋。",
            "当时帷幄，貂珰贵重，誉蔼朋俦。",
            "赢得尊前沈醉，浮华付去悠悠。"
        ],
        "notes": "",
        "id": "7b8aaa54d794b38162ccfa0009b6f69c"
    },
    {
        "author": "曾觌",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "雕车南陌碾香尘。",
            "一梦尚如新。",
            "回首旧游何在，柳烟花雾迷春。",
            "如今霜鬓，愁停短棹，懒傍清尊。",
            "二十四桥风月，寻思只有消魂。"
        ],
        "notes": "",
        "id": "836226ddb9f5e02d2b9253d64526e09c"
    },
    {
        "author": "曾觌",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "双溪楼上凭栏时。",
            "潋滟泛金卮。",
            "醉到闹花深处，歌声遏住云飞。",
            "风流太守，鸾台家世，玉鉴丰姿。",
            "行奉紫泥褒诏，要看击浪天池。"
        ],
        "notes": "",
        "id": "720369bc39883ca1a1113ebdbd5148d6"
    },
    {
        "author": "曾觌",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "西湖南北旧游空。",
            "谁料一尊同。",
            "回首四年间事，浑如飞絮濛濛。",
            "林花谢了，明年春到，依旧芳容。",
            "惟有朱颜绿鬓，暗随流水常东。"
        ],
        "notes": "",
        "id": "982608b7aae2b3273c0db5967d37b851"
    },
    {
        "author": "曾觌",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "休论社燕与秋鸿。",
            "时节太匆匆。",
            "海上一番微雨，朱门浓绿阴中。",
            "主人情厚，金杯满泛，且共从容。",
            "莫问莺花俱老，今朝犹是春风。"
        ],
        "notes": "",
        "id": "62bc0acabde36035afb83a99c506d017"
    },
    {
        "author": "曾觌",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "金沙架上日璁珑。",
            "浓绿衬轻红。",
            "花下两行红袖，直疑春在壶中。",
            "如今尚觉，惜花爱酒，依旧情浓。",
            "无限少年心绪，从教醉倒东风。"
        ],
        "notes": "",
        "id": "81014bbaf143cecd6dfcd175d7397580"
    },
    {
        "author": "曾觌",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "画堂栏槛占韶光。",
            "端不负年芳。",
            "依倚东风向晓，数行浓淡仙妆。",
            "停杯醉折，多情多恨，冶艳真香。",
            "只恐去为云雨，梦魂时恼襄王。"
        ],
        "notes": "",
        "id": "fb7f3ed0c7678c7473a2bef9672f3c84"
    },
    {
        "author": "曾觌",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "画堂帘卷兽香浓。",
            "花上雪玲珑。",
            "平地十州三岛，蟠桃已试春红。",
            "清朝旧德，仙姿难老，主眷方隆。",
            "烂醉笙歌丛里，年年先占春风。"
        ],
        "notes": "",
        "id": "f9888df316d53bb8153d077c3d5e4a50"
    },
    {
        "author": "曾觌",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "正枝头荔子，晚红皱、袅熏风。",
            "对碧瓦迷云，青山似浪，返照浮空。",
            "高台称吟眺处，□繁华、清胜两无穷。",
            "帘卷榕阴暮合，万家香霭溟濛。",
            "年光冉冉逐飞鸿。",
            "叹雨迹云踪。",
            "渐暑退兰房，凉生象簟，知与谁同。",
            "临鸾晚妆初罢，怨清宵、好梦不相逢。",
            "看即天涯秋也，恨随一叶梧桐。"
        ],
        "notes": "",
        "id": "db3e47bdee86ddb077cc27d199455daf"
    },
    {
        "author": "曾觌",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "小宴清秋。",
            "霎时见了，雨散云收。",
            "柳絮轻柔，梅花闲澹，宫院风流。",
            "空教梦绕青楼。",
            "待说个、相思又休。",
            "无奈情何，不来眼底，常在心头。"
        ],
        "notes": "",
        "id": "605452b8d38a79587d460a2b4a1200d6"
    },
    {
        "author": "曾觌",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "□杏堂前，清深窗外，宛似蓬瀛。",
            "珠翠分行，笙歌争奏，音韵清新。",
            "玉皇金母情亲。",
            "劝醁醑、更酬嗣君。",
            "地久天长，花朝月夕，天上长春。"
        ],
        "notes": "",
        "id": "2772444a02a83678e0465894d2824b3f"
    },
    {
        "author": "曾觌",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "雨过风微。",
            "温泉浴倦，妃子妆迟。",
            "翠袖牵云，朱唇得酒，脸晕胭脂。",
            "年年海燕新归。",
            "怎奈向、黄昏恁时。",
            "倚遍琼干，烧残银烛，花又争知。"
        ],
        "notes": "",
        "id": "a68b5c7379903f155985c0ada3717571"
    },
    {
        "author": "曾觌",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "品雅风流，端端正正，堪人怜惜。",
            "因甚新来，眉儿不展，愁情如织。",
            "倡条冶叶无情，犹为他、千思万忆。",
            "据恁当初，真心实意，如何亏得。"
        ],
        "notes": "",
        "id": "d0f40baa86a7faa38fd6a27c1b3d5d2f"
    },
    {
        "author": "曾觌",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "花柳争春。",
            "湖山竟秀，恰近清明。",
            "绮席从容，兰舟摇曳，稳泛波平。",
            "君恩许宴簪缨。",
            "密座促、仍多故情。",
            "一部清音，两行红粉，醉入严城。"
        ],
        "notes": "",
        "id": "ac9ddd091346a5d54dc8ba8f70c8b477"
    },
    {
        "author": "曾觌",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "梅粉轻匀。",
            "和风布暖，香径无尘。",
            "凤阁凌虚，龙池澄碧，芳意鳞鳞。",
            "清时酒圣花神。",
            "对内苑、风光又新。",
            "一部仙韶，九重鸾仗，天上长春。"
        ],
        "notes": "",
        "id": "1ed6fd450dc77922f94bd77d9b79456b"
    },
    {
        "author": "曾觌",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "长乐富山水，杖屡足追游。",
            "故人千里，西望双剑黯回眸。",
            "多谢扁舟乘兴，慰我天涯羁思，何必羡封侯。",
            "暮雨疏帘卷，爽气飒如秋。",
            "送征鸿，浮大白，倚危楼。",
            "参横月落，耿耿河汉近人流。",
            "堪叹人生离合，后日征鞍西去，别语却从头。",
            "老矣江边路，清兴漫悠悠。"
        ],
        "notes": "",
        "id": "6c63b31663aae5517900c7a4f04dfefe"
    },
    {
        "author": "曾觌",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "图画上鳞阁，莫使鬓先秋。",
            "壮年豪气，无奈黯黯阵云浮。",
            "常记青油幕下，一矢聊城飞去，谈笑静边头。",
            "勋业出无意，非为快恩雠。",
            "卷龙韬，随凤诏，与时谋。",
            "朱幡皂盖南下，聊试海山州。",
            "邂逅故人相见，俯仰浮生今古，蝼蚁共王侯。",
            "万事偶然耳，风月恣嬉游。"
        ],
        "notes": "",
        "id": "fafd70b1c955c3f68d8a4e3c1cce474c"
    },
    {
        "author": "曾觌",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "溪山多胜事，诗酒辨清游。",
            "主人为我，增茸台榭足凝眸。",
            "仿佛玉壶天地，隐见瀛洲风月，千首傲王侯。",
            "谁与共登眺，公子气横秋。",
            "记当年，曾共醉，庾公楼。",
            "一杯此际，重话前事逐东流。",
            "多谢兼金清唱，更拟重阳佳节，挼菊任扶头。",
            "但愿身长健，浮世拚悠悠。"
        ],
        "notes": "",
        "id": "144e241475d0f1a0d7f9bf8601d408b5"
    },
    {
        "author": "曾觌",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "楚天千里无云，露华洗出秋容净。",
            "银蟾台榭，玉壶天地，参差桂影。",
            "鸳瓦寒生，画檐光射，碧梧金井。",
            "听韶华半夜，江梅三弄，风袅袅、良宵永。",
            "携手西园宴罢，下瑶台、醉魂初醒。",
            "吹箫仙子，骖鸾归路，一襟清兴。",
            "鳷鹊楼高，建章门迥，星河耿耿。",
            "看沧江潮上，丹枫落叶，浸关山冷。"
        ],
        "notes": "",
        "id": "216a72c09d21a19fc8df8a763b627bd5"
    },
    {
        "author": "曾觌",
        "dynasty": "宋",
        "type": "词",
        "rhythmic": "江神子・江城子",
        "title": "",
        "preface": "",
        "paragraphs": [
            "故人情分转绸缪。",
            "小窗幽。",
            "话离愁。",
            "海阔天遥，鸿雁两悠悠。",
            "今日相逢谁较健，应怪我、鬓先秋。",
            "功名淅米在刀头。",
            "壮心休。",
            "弊貂裘。",
            "何事留欢，不竟漾扁舟。",
            "桃李春风将近也，如后会、醉青楼。"
        ],
        "notes": "",
        "id": "4694cc81a94fbf3eb9c90326b5fa9b65"
    },
    {
        "author": "曾觌",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "更漏迢迢，乍寒天气，画烛对床。",
            "正井梧飘砌，边鸿度月，故人何处，水远山长。",
            "老去功名，年来情绪，宽尽寒衣销旧香。",
            "除非是，仗蛮笺象管，时伴吟窗。",
            "词章。",
            "莫话行藏。",
            "且喜见捷书来帝乡。",
            "看锐师云合，妖氛电扫，随堤宫柳，依旧成行。",
            "梦绕他年，青门紫陌，对酒花前歌正当。",
            "空成恨，奈潘郎两鬓，新点吴霜。"
        ],
        "notes": "",
        "id": "c3e9777aee7ecebdc81c05d831d4ba42"
    },
    {
        "author": "曾觌",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "谷雨郊园喜弄晴。",
            "满林璀璨缀繁星。",
            "筠篮新采绛珠倾。",
            "樊素扇边歌未发，葛洪炉内药初成。",
            "金盘乳酪齿流冰。"
        ],
        "notes": "",
        "id": "f18db78652de26a89e4497fa53441c9f"
    },
    {
        "author": "曾觌",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "一扇熏风入座凉。",
            "轻云微雨弄晴光。",
            "绿团梅子未成黄。",
            "渐近日长愁闷处，更堪羁旅送归艎。",
            "乱山重叠水茫茫。"
        ],
        "notes": "",
        "id": "b1cfd43514558954f07c74c257f9b581"
    },
    {
        "author": "曾觌",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "绮陌寻芳惜少年。",
            "长楸走马著金鞭。",
            "玉楼春醉杏花前。",
            "憔悴如今谁作伴，别离还近养花天。",
            "碧云凝处忆婵娟。"
        ],
        "notes": "",
        "id": "c2094d7731224e464266924ea669b9d9"
    },
    {
        "author": "曾觌",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "元是昭阳宫里人。",
            "惊鸿宛转掌中身。",
            "只疑飞过洞庭云。",
            "按彻凉州莲步紧，好花风袅一枝新。",
            "画堂香暖不胜春。"
        ],
        "notes": "",
        "id": "38a3e1b04f03d8f515cb99ff68d88f33"
    },
    {
        "author": "曾觌",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "艳杏红芳透粉肌。",
            "沈香亭宴太真妃。",
            "新晴庭馆燕来迟。",
            "试抹么弦妆半掩，满斟绿醑袖交飞。",
            "九重天上捧金卮。"
        ],
        "notes": "",
        "id": "f688c5425f7ec0e6fb3592aa315bad7b"
    },
    {
        "author": "曾觌",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "一线海门来。",
            "雪喷云开。",
            "崑山移玉下瑶台。",
            "卷地西风吹不断，直到蓬莱。",
            "羯鼓噪春雷。",
            "鼍舞蛟回。",
            "歌楼鼓吹夕阳催。",
            "今古清愁流不尽，都一樽罍。"
        ],
        "notes": "",
        "id": "ece3b91792feae9ccfe800895b81b77f"
    },
    {
        "author": "曾觌",
        "dynasty": "宋",
        "type": "词",
        "rhythmic": "清平乐",
        "title": "",
        "preface": "",
        "paragraphs": [
            "艳苞初拆。",
            "偏借东君力。",
            "上苑梨花风露湿。",
            "新染胭脂颜色。",
            "玉人小立帘栊。",
            "轻匀媚脸妆红。",
            "斜插一枝云鬓，看谁剩□春风。"
        ],
        "notes": "",
        "id": "1450a00c6ed45d5aaa0155ab79ff5e29"
    },
    {
        "author": "曾觌",
        "dynasty": "宋",
        "type": "词",
        "rhythmic": "清平乐",
        "title": "",
        "preface": "",
        "paragraphs": [
            "松姿不老。",
            "独立蓬莱杪。",
            "风卷流苏香雾晓。",
            "又是江梅开了。",
            "丹青早画麒麟。",
            "貂蝉自属王门。",
            "闻道碧桃花绽，一枝枝祝千春。"
        ],
        "notes": "",
        "id": "d7d62071384a1d9380343b2f9e741a20"
    },
    {
        "author": "曾觌",
        "dynasty": "宋",
        "type": "词",
        "rhythmic": "满庭芳",
        "title": "",
        "preface": "",
        "paragraphs": [
            "冶态轻盈，香风摇荡，画栏淑景初长。",
            "彩霞深处，明艳夺昭阳。",
            "试问沈香旧事，应劝我、莫负韶光。",
            "多情是，低徊顾影，云幕淡微凉。",
            "人间，春更好，一枝斜插，犹记疏狂。",
            "到如今潘鬓，暗点吴霜。",
            "乐事直须年少，何妨拚、一饮千觞。",
            "醺醺醉，壶天向晚，春思正悠扬。"
        ],
        "notes": "",
        "id": "a1609f421d5a6e6db3afd31afa3301e5"
    },
    {
        "author": "曾觌",
        "dynasty": "宋",
        "type": "词",
        "rhythmic": "点绛唇",
        "title": "",
        "preface": "",
        "paragraphs": [
            "细雨斜风，上元灯火还空过。",
            "下帘孤坐。",
            "老去知因果。",
            "风月词情，冷落教谁和。",
            "今忘我。",
            "静中看破。",
            "万事空花堕。"
        ],
        "notes": "",
        "id": "252b3f17bbe31ea781936157ad69e56b"
    },
    {
        "author": "曾觌",
        "dynasty": "宋",
        "type": "词",
        "rhythmic": "点绛唇",
        "title": "",
        "preface": "",
        "paragraphs": [
            "璧月香风，万家帘幕烟如昼。",
            "闹蛾雪柳。",
            "人似梅花瘦。",
            "行乐清时，莫惜笙歌奏。",
            "更阑后。",
            "满斟金斗。",
            "且醉厌厌酒。"
        ],
        "notes": "",
        "id": "ec1d4ed0f2460fbd0cd6bb963604e719"
    },
    {
        "author": "曾觌",
        "dynasty": "宋",
        "type": "词",
        "rhythmic": "燕山亭",
        "title": "",
        "preface": "",
        "paragraphs": [
            "玉立明光，才业冠伦，汉历方承休运。",
            "江左奏功，塞垒宣威，紫绶几垂金印。",
            "岁晚归来，望丹极、新清氛祲。",
            "忠愤。",
            "著挠节朋俦，便成嘉遁。",
            "千载云海茫茫，记举目新亭，壮怀难尽。",
            "蝴蝶梦惊，化鹤飞还，荣华等闲一瞬。",
            "七十尊前，算畴昔、都无可恨。",
            "休问。",
            "长占取、朱颜绿鬓。"
        ],
        "notes": "",
        "id": "b551a44c5ea7a4c94c1fdbd34683d1d2"
    },
    {
        "author": "曾觌",
        "dynasty": "宋",
        "type": "词",
        "rhythmic": "燕山亭",
        "title": "",
        "preface": "",
        "paragraphs": [
            "河汉风情，庭户夜凉，皓月澄秋时候。",
            "冰鉴乍开，跨海飞来，光掩满天星斗。",
            "四卷珠帘，渐移影、宝阶鸳甃。",
            "还又。",
            "看岁岁婵娟，向人依旧。",
            "朱邸高宴簪缨，正歌吹瑶台，舞翻宫袖。",
            "银管竞酬，棣萼相辉，风流古来谁有。",
            "玉笛横空，更听彻、裳霓三奏。",
            "难偶。",
            "拚醉倒、参横晓漏。"
        ],
        "notes": "",
        "id": "9505645e4face2d0cbaaa22e98342c03"
    },
    {
        "author": "曾觌",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "江天暝色伤心目。",
            "冻鹊争投林下竹。",
            "四垂云幕一襟寒，片片飞花轻镂玉。",
            "美人试按新翻曲。",
            "点破舞裙春草绿。",
            "融尊侧倒也思量，清坐有人寒起粟。"
        ],
        "notes": "",
        "id": "143c2af17f2cbd3b78851b46cde9e6a8"
    },
    {
        "author": "曾觌",
        "dynasty": "宋",
        "type": "词",
        "rhythmic": "瑞鹤仙",
        "title": "",
        "preface": "",
        "paragraphs": [
            "陡寒生翠幕。",
            "冻云垂，缤纷飞雪初落。",
            "萦风度池阁。",
            "袅馀妍，时趁舞腰纤弱。",
            "江天漠漠。",
            "认残梅、吹散画角。",
            "正貂裘乍怯，黄昏院宇，入檐飘泊。",
            "依约。",
            "银河迢递，种玉群仙，共骖鸾鹤。",
            "东君未觉。",
            "先春绽，万花萼。",
            "向尊前、已喜丰年呈瑞，人间何事最乐。",
            "拥笙歌、绣阁低帷，纵欢细酌。"
        ],
        "notes": "",
        "id": "4c9e754d3b3e8807d01d2e39ad3c756f"
    },
    {
        "author": "曾觌",
        "dynasty": "宋",
        "type": "词",
        "rhythmic": "生查子",
        "title": "",
        "preface": "",
        "paragraphs": [
            "温柔乡内人，翠微阁中女。",
            "颜笑洛阳花，肌莹荆山玉。",
            "东君深有情，解与花为主。",
            "移傍楚峰居，容易为云雨。"
        ],
        "notes": "",
        "id": "ac373dcbbc3c0b96aad12bef3ace7ab9"
    },
    {
        "author": "曾觌",
        "dynasty": "宋",
        "type": "词",
        "rhythmic": "眼儿媚",
        "title": "",
        "preface": "",
        "paragraphs": [
            "重劝离觞泪相看。",
            "寂寞上征鞍。",
            "临行欲话，风流心事，万绪千端。",
            "春光漫漫人千里，归梦绕长安。",
            "不堪向晚，孤城吹角，回首关山。"
        ],
        "notes": "",
        "id": "4694918bdfecf192378e8c0b27ccbfef"
    },
    {
        "author": "曾觌",
        "dynasty": "宋",
        "type": "词",
        "rhythmic": "眼儿媚",
        "title": "",
        "preface": "",
        "paragraphs": [
            "花近清明晚风寒。",
            "锦幄兽香残。",
            "醺醺醉里，匆匆相见，重听哀弹。",
            "春情入指莺声碎，危柱不胜弦。",
            "十分得意，一场轻梦，淡月阑干。"
        ],
        "notes": "",
        "id": "cb812afa776b69e9b68622cc7055c551"
    },
    {
        "author": "曾觌",
        "dynasty": "宋",
        "type": "词",
        "rhythmic": "绣带儿・好女儿",
        "title": "",
        "preface": "",
        "paragraphs": [
            "潇洒陇头春。",
            "取次一枝新。",
            "还是东风来也，犹作未归人。",
            "微月淡烟村。",
            "谩伫立、惆怅黄昏。",
            "暮寒香细，疏英几点，尽奈销魂。"
        ],
        "notes": "",
        "id": "71d39323cdc39bb95f86aa183413c0c1"
    },
    {
        "author": "曾觌",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "云烟漠漠秋容老。",
            "茅檐映水人家好。",
            "林叶未凋疏。",
            "远山横有无。",
            "平生耕钓事。",
            "若个安身事。",
            "劝君早归来。",
            "碧香新瓮开。"
        ],
        "notes": "",
        "id": "a46f470f279a25bf4fdace793e33f8fb"
    },
    {
        "author": "曾觌",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "杏花寒食佳期近。",
            "一帘烟雨琴书润。",
            "砌下水潺潺。",
            "玉笙吹暮寒。",
            "阳台云易散。",
            "往事寻思懒。",
            "花底醉相扶。",
            "当时人在无。"
        ],
        "notes": "",
        "id": "0e84538fdd93a4accfe627249c2440ca"
    },
    {
        "author": "曾觌",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "凋红减翠，正是清秋杪。",
            "深院袅香风，看梨花、一枝开早。",
            "珑璁映面，依约认娇颦，天淡淡，月溶溶，春意知多少。",
            "清明池馆，芳信年年好。",
            "更向五侯家，把江梅、风光占了。",
            "休教寂寞，辜负向人心，檀板响，宝杯倾，潘鬓从他老。"
        ],
        "notes": "",
        "id": "596920f6b9210fe328fc93ea639a0861"
    },
    {
        "author": "曾觌",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "催花小雨，轻把香尘洒。",
            "帘卷水亭风，梅影转、夕阳初下。",
            "靓妆窥鉴，鸳甃湛清漪，浮暗麝，剪芳琼，消得连城价。",
            "玉楼十二，寒怯铢衣挂。",
            "曾是绿华仙，眷馀情、新词如画。",
            "花随人圣，须信世无双，腾凤吹，驻銮舆，堪与瑶池亚。"
        ],
        "notes": "",
        "id": "95bef558cc1f6e5831715aeddca90fbf"
    },
    {
        "author": "曾觌",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "芙蓉池畔都开遍。",
            "又是西风晚。",
            "霁天碧净暝云收。",
            "渐看一轮冰魄、冷悬秋。",
            "闽山层叠迷归路。",
            "把酒宽愁绪。",
            "旧欢新恨几凄凉。",
            "暗想瀛洲何处、梦悠扬。"
        ],
        "notes": "",
        "id": "2a83c9fd406f30f425ebbb8b1ff7a5d2"
    },
    {
        "author": "曾觌",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "御柳风柔春正暖，紫殿朱楼，赫奕祥光远。十二玉龙迎凤辇，香腾锦绣闻弦管。",
            "扇却双鸾开宝宴，绿绕红围，宣劝金卮满。万岁千秋流宠眷，此身欲备昭阳燕。"
        ],
        "notes": "",
        "id": "f976e101127e56fa0c723d030a4d8e39"
    },
    {
        "author": "曾觌",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "翠箔垂云香喷雾，年少疏狂，载酒寻芳路。多少惜花春意绪，劝人金盏歌金缕。",
            "桃李飘零风景暮，只有闲愁，不逐流年去。旧事而今谁共语，画楼空指行云处。"
        ],
        "notes": "",
        "id": "27d0bba8b61b05438219c011b9b93a0b"
    },
    {
        "author": "曾觌",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "醉伴三千珠履，如登十二琼楼。",
            "壶天澄爽露华秋。",
            "滟滟金波酾酒。",
            "罗扇不随恩在，佳时须要人酬。",
            "麒麟阁画为谁留。",
            "只见浮生白首。"
        ],
        "notes": "",
        "id": "0c2d0efd24a479c7c6266c4cbf3c5d22"
    },
    {
        "author": "曾觌",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "桂苑旋生凉思，银河左界秋高。",
            "纤尘不动湛清霄。",
            "皓月照人偏好。",
            "诗为情多却减，酒因愁里难销。",
            "一声羌管梦魂劳。",
            "可惜风光虚老。"
        ],
        "notes": "",
        "id": "c206baf4ef4b5270b0cf874b0506a686"
    },
    {
        "author": "曾觌",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "焕烂莲灯高下，参差梅影横斜。",
            "凭栏一目尽天涯。",
            "雪月交辉清夜。",
            "莫惜柔荑劝酒，从教醉脸红霞。",
            "烂银宫阙对仙家。",
            "一段风光如画。"
        ],
        "notes": "",
        "id": "e7bc7e67816b0e0ff47b314781f6cb09"
    },
    {
        "author": "曾觌",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "闲窗静院漏声长。",
            "金鸭冷残香。",
            "几番梦回枕上，飞絮恨悠扬。",
            "身在此，意伊行。",
            "㬠思量。",
            "不言不语，几许闲情，月上回廊。"
        ],
        "notes": "",
        "id": "e90e97fc2d1443d5ea97a759a27f846b"
    },
    {
        "author": "曾觌",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "兰亭曲水擅风流。",
            "移宴向清秋。",
            "黄花未应憔悴，盏面尚堪浮。",
            "围艳质，发歌喉。",
            "细相酬。",
            "明年此会，主人还是，在凤池头。"
        ],
        "notes": "",
        "id": "3b800354a81a331a81b6a6be176c0981"
    },
    {
        "author": "曾觌",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "晚妆初试蕊珠宫。",
            "随步异香浓。",
            "檀槽缓垂鸾带，纤指拈春葱。",
            "莺语巧，上林中。",
            "正娇慵。",
            "暂教花下，帘影微开，多谢东风。"
        ],
        "notes": "",
        "id": "e6d44c54028a9045756635c9681454d3"
    },
    {
        "author": "曾觌",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "半钩珠箔小扬州。",
            "春色在重楼。",
            "曾醉玳筵歌舞，楚梦苦难留。",
            "情脉脉，恨悠悠。",
            "几时休。",
            "大都人世，会少离多，总是闲愁。"
        ],
        "notes": "",
        "id": "077c7c6a9ffad6feb8d8aad8b983e20f"
    },
    {
        "author": "曾觌",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "建章宫殿晚生寒。",
            "飞雪点朱阑。",
            "舞腰缓随檀板，轻絮殢春闲。",
            "愁思乱，酒肠悭。",
            "漏将残。",
            "玉人今夜，滴粉搓酥，应敛眉山。"
        ],
        "notes": "",
        "id": "cd4d28dbe2682cb1737434344e882aae"
    },
    {
        "author": "曾觌",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "凤翼双双，金泥细细。",
            "四弦斜抱拢纤指。",
            "紫檀香暖转春雷，嘈嘈切切声相继。",
            "弱柳腰肢，轻云情思。",
            "曲中多少风流事。",
            "红牙拍碎少年心，可怜辜负尊前意。"
        ],
        "notes": "",
        "id": "8791532a3a818eadb2a4264be0d96b84"
    },
    {
        "author": "曾觌",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "翠幄成阴，谁家帘幕。",
            "绮罗香拥处、觥筹错。",
            "清和将近，□春寒更薄。",
            "高歌看簌簌、梁尘落。",
            "好景良辰，人生行乐。",
            "金杯无奈是、苦相虐。",
            "残红飞尽，袅垂杨轻弱。",
            "来岁断不负、莺花约。"
        ],
        "notes": "",
        "id": "98c967ee590a80a054a7ff0c42bd438d"
    },
    {
        "author": "曾觌",
        "dynasty": "宋",
        "type": "词",
        "rhythmic": "醉落魄・一斛珠",
        "title": "",
        "preface": "",
        "paragraphs": [
            "情深恨切。",
            "忆伊诮没些休歇。",
            "百般做处百厮惬。",
            "管是前生，曾负你冤业。",
            "临岐不忍匆匆别。",
            "两行珠泪流红颊。",
            "关山渐远音书绝。",
            "一个心肠，两处对风月。"
        ],
        "notes": "",
        "id": "a079f159994d57cb28832634f287b3ec"
    },
    {
        "author": "曾觌",
        "dynasty": "宋",
        "type": "词",
        "rhythmic": "醉蓬莱",
        "title": "",
        "preface": "",
        "paragraphs": [
            "向逍遥物外，造化工夫，做成幽致。",
            "杳霭壶天，映满空苍翠。",
            "耸秀峰峦，媚春花木，对玉阶金砌。",
            "方丈瀛洲，非烟非雾，恍移平地。",
            "况值良辰，宴游时候，日永风和，暮春天气。",
            "金母龟台，傍碧桃阴里。",
            "地久天长，父尧子舜，灿绮罗佳会。",
            "一部仙韶，九重鸾仗，年年同醉。"
        ],
        "notes": "",
        "id": "6a5f1f757551323f50cd48612bb82c16"
    },
    {
        "author": "曾觌",
        "dynasty": "宋",
        "type": "词",
        "rhythmic": "采桑子",
        "title": "",
        "preface": "",
        "paragraphs": [
            "清明池馆晴还雨，绿涨溶溶。",
            "花里游蜂。",
            "宿粉栖香锦绣中。",
            "玉箫声断人何处，依旧春风。",
            "万点愁红。",
            "乱逐烟波总向东。"
        ],
        "notes": "",
        "id": "68988a00db07ffe0604eb135d8c5b21a"
    },
    {
        "author": "曾觌",
        "dynasty": "宋",
        "type": "词",
        "rhythmic": "金人捧露盘",
        "title": "",
        "preface": "",
        "paragraphs": [
            "记神京、繁华地，旧游踪。",
            "正御沟、春水溶溶。",
            "平康巷陌，绣鞍金勒跃青骢。",
            "解衣沽酒醉弦管，柳绿花红。",
            "到如今、馀霜鬓，嗟前事、梦魂中。",
            "但寒烟、满目飞蓬。",
            "雕栏玉砌，空锁三十六离宫。",
            "塞笳惊起暮天雁，寂寞东风。"
        ],
        "notes": "",
        "id": "f2fa777e40f8bbbbbbbb81e2160f2e72"
    },
    {
        "author": "曾觌",
        "dynasty": "宋",
        "type": "词",
        "rhythmic": "钗头凤・撷坊词",
        "title": "",
        "preface": "",
        "paragraphs": [
            "华灯闹。",
            "银蟾照。",
            "万家罗幕香风透。",
            "金尊侧。",
            "花颜色。",
            "醉里人人，向人情极。",
            "惜惜惜。",
            "春寒峭。",
            "腰肢小。",
            "鬓云斜亸蛾儿袅。",
            "清宵寂。",
            "香闺隔。",
            "好梦难寻，雨踪云迹。",
            "忆忆忆。"
        ],
        "notes": "",
        "id": "94fb5e829f8c8240951644af12c0c7ce"
    },
    {
        "author": "曾觌",
        "dynasty": "宋",
        "type": "词",
        "rhythmic": "长相思",
        "title": "",
        "preface": "",
        "paragraphs": [
            "清夜长。",
            "泛玉觞。",
            "照座江梅花正芳。",
            "风传细细香。",
            "围艳妆。",
            "留醉乡。",
            "一曲清歌声绕梁。",
            "尊前人断肠。"
        ],
        "notes": "",
        "id": "60b8a33ab769d8e34f86559f3346512e"
    },
    {
        "author": "曾觌",
        "dynasty": "宋",
        "type": "词",
        "rhythmic": "阮郎归",
        "title": "",
        "preface": "",
        "paragraphs": [
            "柳阴庭馆占风光。",
            "呢喃清昼长。",
            "碧波新涨小池塘。",
            "双双蹴水忙。",
            "萍散漫，絮飘扬。",
            "轻盈体态狂。",
            "为怜流去落红香。",
            "衔将归画梁。"
        ],
        "notes": "",
        "id": "49063415738331b67fbc9717e7d44d3f"
    },
    {
        "author": "曾觌",
        "dynasty": "宋",
        "type": "词",
        "rhythmic": "隔浦莲・隔浦莲近拍",
        "title": "",
        "preface": "",
        "paragraphs": [
            "凉秋湖上过雨。",
            "作意回商素。",
            "暗绿翻轻盖，萧然姑射俦侣。",
            "妆脸宜淡伫。",
            "红衣妒。",
            "步袜凌波去。",
            "异香度。",
            "天教占断，风汀月浦烟渚。",
            "纤尘不到，梦绕玉壶清处。",
            "多少芳心待怨诉。",
            "无语。",
            "飞来一片鸥鹭。"
        ],
        "notes": "",
        "id": "4edaf3254eb0736d51cf64a71c3ea5dd"
    },
    {
        "author": "曾觌",
        "dynasty": "宋",
        "type": "词",
        "rhythmic": "青玉案",
        "title": "",
        "preface": "",
        "paragraphs": [
            "乘鸾影里冰轮度。",
            "秋空净、南楼暮。",
            "袅袅天风吹玉兔。",
            "今宵只在，旧时圆处。",
            "往事难重数。",
            "天涯几见新霜露。",
            "怎得朱颜旧如故。",
            "对酒临风慵作赋。",
            "蓝桥烟浪，故人千里，梦也无由做。"
        ],
        "notes": "",
        "id": "eecf37110f98bdb8d17690adfa888dc6"
    },
    {
        "author": "曾觌",
        "dynasty": "宋",
        "type": "词",
        "rhythmic": "青玉案",
        "title": "",
        "preface": "",
        "paragraphs": [
            "蒲葵佳节初经雨。",
            "正栏槛、薰风度。",
            "满泛香蒲斟醁醑。",
            "故人情厚，艳歌娇舞。",
            "总是留宾处。",
            "榴花照眼江天暮。",
            "醉里春情荡轻絮。",
            "岂止卷帘通一顾。",
            "今宵酒醒，一襟风露。",
            "梦指高唐去。"
        ],
        "notes": "",
        "id": "fbf0f753b459f3e02745f7ab8414d189"
    },
    {
        "author": "曾觌",
        "dynasty": "宋",
        "type": "词",
        "rhythmic": "鹊桥仙",
        "title": "",
        "preface": "",
        "paragraphs": [
            "娇波媚靥，尊前席上，只是寻常梳裹。",
            "温柔伶俐总天然，没半掏、教人看破。",
            "从来可恁，痴迷著相，百计消除不过。",
            "烟花不是不曾经，放不下、唯他一个。"
        ],
        "notes": "",
        "id": "29a088d64854805faaad84737af1a9b5"
    },
    {
        "author": "曾觌",
        "dynasty": "宋",
        "type": "词",
        "rhythmic": "鹊桥仙",
        "title": "",
        "preface": "",
        "paragraphs": [
            "菊花小摘，西风斜照，帘影轻笼暝色。",
            "玉尊侧倒莫辞空，□满座、宾朋弁侧。",
            "乡邦万里，北来年少，几个如今在得。",
            "扶头一任且留连，叹人世、光阴半百。"
        ],
        "notes": "",
        "id": "7c226513a4358703728e4d7ee23bb0ab"
    },
    {
        "author": "曾觌",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "故乡寒食醉酡颜。",
            "秋千彩索眩斓斑。",
            "如今头上灰三斗，赢得疏慵到处闲。",
            "锺已动，漏将残。",
            "浮生犹恨别离难。",
            "镬汤转作清凉地，只在人心那样看。"
        ],
        "notes": "",
        "id": "d8e3094de846f3232981ec392474759e"
    },
    {
        "author": "曾觌",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "每上春泥向晓乾。",
            "花间幽鸟舞姗姗。",
            "年华不管人将老，门外东风依旧寒。",
            "投簪易，息机难。",
            "鹿门归路不曾关。",
            "羡君早觉无生法，识破南柯一梦间。"
        ],
        "notes": "",
        "id": "66f38e428dc55ed4e60ceea9c0d27bc0"
    },
    {
        "author": "曾觌",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "桃李飘零春已深。",
            "可怜轻负惜花心。",
            "尊前赖有红千叠，窗外休惊绿满林。",
            "灯灼灼，醉沈沈。",
            "笙歌丛里酒频斟。",
            "留欢且莫匆匆去，怅望春归何处寻。"
        ],
        "notes": "",
        "id": "af70d3cd4e48330def68cdf7704ed837"
    },
    {
        "author": "曾觌",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "龙驭亲迎玉辇来。",
            "江梅枝上雪培堆。",
            "东风上苑春光到，更放金莲匝地开。",
            "腾凤吹，进瑶杯。",
            "两宫交劝正欢谐。",
            "父慈子孝从今数，准拟开筵一万回。"
        ],
        "notes": "",
        "id": "51fa74a2919697c86c9412c7074292c9"
    }
]