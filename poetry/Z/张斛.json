[
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "沙边",
        "preface": "",
        "paragraphs": [
            "晚雨涨平堤，沙边独杖藜。",
            "长风催雁北，众水避潮西。",
            "楚客相逢少，吴天入望低。",
            "故园无路到，春草自萋萋。"
        ],
        "notes": "",
        "id": "c907431d8d25070eaa20cd505c444cbb"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "东川春日",
        "preface": "",
        "paragraphs": [
            "巴蜀三年客，江湖万里情。",
            "沧波何处尽，归棹几时行。",
            "世态浮云变，春愁细草生。",
            "群山遮望眼，片月上高城。"
        ],
        "notes": "",
        "id": "b9cab35a25b009ed62e17fc2ca755724"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "巫山对月怀湖外亲友",
        "preface": "",
        "paragraphs": [
            "众壑敛新雨，孤舟增暮寒。",
            "巫山今夜月，湘水几人看。",
            "不得临湖醉，惟愁下峡难。",
            "双鱼凭寄远，尺素劝加餐。"
        ],
        "notes": "",
        "id": "5096fd1123d3fb57a3b52d3c6b1f66f0"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "武陵春雪",
        "preface": "",
        "paragraphs": [
            "天风吹雪满千山，不见桃花泛碧澜。",
            "洞里仙人贪种玉，岂知人世有春寒。"
        ],
        "notes": "",
        "id": "16c3f252c380c0f8f8495974be81a8c8"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "卢台峭帆亭",
        "preface": "",
        "paragraphs": [
            "高秋客未还，何处望乡关。",
            "乔木苍烟外，孤亭落照间。",
            "雨晴山觉近，潮满水如闲。",
            "目断峒阳路，归云不可攀。"
        ],
        "notes": "",
        "id": "fb21fb0a0f849c2e0f557f9587b099d9"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "高寺",
        "preface": "",
        "paragraphs": [
            "高寺鸣钟后，孤舟落雁边。",
            "已知归径晚，故就上方眠。",
            "石峻溜声急，月高松影圆。",
            "明朝下烟霭，回首阻清川。"
        ],
        "notes": "",
        "id": "c42c9e0abd06be26b67f9c3853b919de"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "寓中江县楼",
        "preface": "",
        "paragraphs": [
            "武江斜转石，文岫独参天。",
            "绿涨他山雨，青浮近市烟。",
            "松薪炊白粲，水蔓系红鲜。",
            "自喜飘蓬迹，安居过两年。"
        ],
        "notes": "",
        "id": "75b4c3a05cd2259e639c50f21e0aeb14"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "回文二首  其一",
        "preface": "",
        "paragraphs": [
            "野旷悲行客，湍惊碍去船。",
            "夜江清泛月，秋草碧连天。"
        ],
        "notes": "",
        "id": "9bfa057b94b19d741dde7d7ff001cdb3"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "回文二首  其二",
        "preface": "",
        "paragraphs": [
            "绿迳斜萦草，红梢半落花。",
            "曲池风碎月，欹岸雨摧沙。"
        ],
        "notes": "",
        "id": "be253c651d18e9c48282f61d438b5f0b"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "仙门驿听泉",
        "preface": "",
        "paragraphs": [
            "一亭围古木，双磵泻清流。",
            "行到云山暮，卧闻风雨秋。",
            "客尘何日浣，病渴此时瘳。",
            "归去南溪上，轻舟细浪浮。"
        ],
        "notes": "",
        "id": "60b81a7a9e22f8526f19335890a31864"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "夜雨南山",
        "preface": "",
        "paragraphs": [
            "雨夜宿山斋，夜深雨声息。",
            "石室含余清，风枝堕残滴。"
        ],
        "notes": "",
        "id": "1261d598a89ff3c6ca298db514f64153"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "平安关道中二首  其一",
        "preface": "",
        "paragraphs": [
            "高林俯青冥，柯叶森若织。",
            "阳光已转午，阴岭仍半黑。",
            "峥嵘乱石间，行子有苦色。",
            "临深地势入，涉险天宇塞。",
            "四顾无所投，迹蠒去未息。",
            "怅然增百忧，冥冥羡归翼。"
        ],
        "notes": "",
        "id": "980b7822b5d7ade233e36d8d2a64422b"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "平安关道中二首  其二",
        "preface": "",
        "paragraphs": [
            "穷冬十日阴，积雪千山路。",
            "晴云开半岭，落日犹在树。",
            "悠悠客心速，惨惨天色暮。",
            "寒鸟各有依，解鞍尚无处。",
            "游鱼误衔钩，玄豹终隐雾。",
            "行行谢冠冕，复我林壑趣。"
        ],
        "notes": "",
        "id": "f699b28b406bde68900cc0c7138f271e"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "将渡江",
        "preface": "",
        "paragraphs": [
            "无数飞花委路尘，不堪重醉楚城春。",
            "明朝回首江南岸，烟雨昏昏不见人。"
        ],
        "notes": "",
        "id": "a011a473b922fd598a7834405e7d1e8e"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "还家",
        "preface": "",
        "paragraphs": [
            "云林无俗姿，相对可终老。",
            "如何尘中人，不见青山好。"
        ],
        "notes": "",
        "id": "c4334ad24bc8f4a899cda834fd823fd4"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "访香林老",
        "preface": "",
        "paragraphs": [
            "风雨无时浪蹴天，南浮舟楫信多艰。",
            "半生梦破寒江月，万里春回故国山。",
            "归客自伤青鬓改，高僧长共白云闲。",
            "诛茅借我溪西地，未厌相从水石间。"
        ],
        "notes": "",
        "id": "b2386f078213f4699928b882a8e39bed"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "海边亭为浩然赋",
        "preface": "",
        "paragraphs": [
            "夙有沧洲趣，云扃梦几回。",
            "临深疑地尽，望远觉天开。",
            "月涌冰轮出，涛飜雪阵来。",
            "无机同海客，鸥鸟莫相猜。"
        ],
        "notes": "",
        "id": "f36f6ca3d3a51c35b9074b8c015d5b0d"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "南京遇马丈朝美",
        "preface": "",
        "paragraphs": [
            "浮云久与故山违，茅栋如存尚可依。",
            "行路相逢初似梦，旧游重到复疑非。",
            "沧江万里悲南渡，白髪几人能北归。",
            "二十年前河上月，尊前还共惜清辉。"
        ],
        "notes": "",
        "id": "3fda9d1e5d19fddbef71e54b33b38b6e"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "小孤山",
        "preface": "",
        "paragraphs": [
            "天围秋涨阔，山背夕阳孤。",
            "岸树晴犹湿，汀烟近却无。"
        ],
        "notes": "",
        "id": "1b9c81a769d282ddfca1adc95b20e50f"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "云开千里月，风动一天星。"
        ],
        "notes": "",
        "id": "b6ff924d0240a9cbbf68e30db4214858"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "细草沙边树，疏烟岭外村。"
        ],
        "notes": "",
        "id": "626aa82fcb7e42101567a6f01eaf6002"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "绿涨他山雨，青浮近市烟。"
        ],
        "notes": "",
        "id": "d87773bfaef4473c1647af6caed3f3d8"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "月色四时好，人心此夜偏。"
        ],
        "notes": "",
        "id": "94fe8f547332b378925b06460869bb29"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "句  其五",
        "preface": "",
        "paragraphs": [
            "春水有秀色，野云无俗姿。"
        ],
        "notes": "",
        "id": "c6ac30db3870b67b2bf5d94eb318f2cf"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "句  其六",
        "preface": "",
        "paragraphs": [
            "晴光摇碧海，远色带沧洲。"
        ],
        "notes": "",
        "id": "eeaddef784624564becb40e9c7c1bb74"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "句  其七",
        "preface": "",
        "paragraphs": [
            "雨声喧莫岛，水色借秋空。"
        ],
        "notes": "",
        "id": "b86d05711c8df3da85ab29bd5ccdd359"
    },
    {
        "author": "张斛",
        "dynasty": "宋",
        "type": "诗",
        "rhythmic": "",
        "title": "句  其八",
        "preface": "",
        "paragraphs": [
            "碣石晚风催雁急，昭祁寒涨与云平。"
        ],
        "notes": "",
        "id": "bf8a8b09acc3f47f3e61664a8dffac13"
    }
]