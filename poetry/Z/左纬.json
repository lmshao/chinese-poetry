[
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "次韵呈天台宰",
        "preface": "",
        "paragraphs": [
            "仆也不自知，爱诗已成癖。",
            "有作盈一囊，无人为攟摭。",
            "将求识者观，千里事行役。",
            "扬舲入武林，祢刺久未释。",
            "一日谒尚书，尚书为虚席。",
            "号仆以诗人，声名从此得。",
            "日上尚书堂，见公于侍侧。",
            "公时访天台，颇恨未尝识。",
            "洎仆将告归，赠言羡好色。",
            "岁月不我留，八年如顷刻。",
            "俄闻绾铜符，无乃慰平昔。",
            "自古神仙才，多居隐吏职。",
            "岂不见王乔，叶县飞双舄。",
            "又不见葛洪，句漏流丹石。",
            "付公以天台，人事有中的。",
            "兹山八百里，窈窕多奇迹。",
            "桐柏古洞天，金庭在其域。",
            "三灾不能侵，历数无终极。",
            "景命今始兴，吾君寿千亿。",
            "公名亦俱传，何啻登仙籍。",
            "仆虽生此邦，仙果未得食。",
            "今日返问公，何处桃花碧。",
            "公疑我骨凡，未肯言消息。",
            "骨凡安敢辞，此桃亦终觅。"
        ],
        "notes": "",
        "id": "b4d7d68b2bd7afa56e912d2300c7ca29"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "大观戊子秋七月大雨洪水薄城几至奔决太守李公出祷城上即刻雨止水势为杀而民获免焉因叙其所见为古体诗五十韵且言台之城不可不修也",
        "preface": "",
        "paragraphs": [
            "立秋亦云久，凉飚何参差。",
            "蓐收气力弱，炎帝从见欺。",
            "赤云热如火，反甚盛夏时。",
            "阴阳互击薄，变动不可期。",
            "飓风欻卷地，急雨如崩犂。",
            "屋瓦逗飞鸟，云柟棼乱丝。",
            "暗恐江汉覆，又疑山岳隳。",
            "百川肆横流，倏忽潄城陲。",
            "居民类烧蚁，惶恐不自持。",
            "为鱼在顷刻，呼叫声何悲。",
            "我公初不动，徐问其所为。",
            "以谓吾在是，水其为民疵。",
            "驾言径往视，朝服来登陴。",
            "狂澜吼而至，公亦为兴咨。",
            "端物叩头立，逡巡以致辞。",
            "公辞殆未毕，水还疾如驰。",
            "回首望黑云，忽然见明曦。",
            "雨师不得逞，风伯无所施。",
            "少皞独行令，昊天青四垂。",
            "吁哉是可骇，神速至于斯。",
            "苍苍其天乎，所听信已卑。",
            "公言我不闻，岂谓天闻其。",
            "古人称至信，水火蹈不疑。",
            "天人虽限绝，吻合无由私。",
            "宋景出言三，荧惑为之移。",
            "今公不待再，水灾迄免罹。",
            "惟公古君子，诚信本天资。",
            "行藏即造化，神速固其宜。",
            "嗟我海邦民，此患常羁縻。",
            "往岁雨暴作，水行适及榱。",
            "城坏而入水，黎民无孑遗。",
            "官府一朝废，所亡盖不赀。",
            "朝廷痛民害，大为筑城池。",
            "中间水屡溢，几乎与城夷。",
            "城坚水无隙，民处不复危。",
            "今则城已敝，阙落空残壝。",
            "如闻去岁冬，我公闻上司。",
            "此实民之急，请从官缮裨。",
            "上司靳省费，移牒犹难之。",
            "民心日懔懔，见雨常颦眉。",
            "但恐水不至，水至决不支。",
            "前日果见此，必知其知随。",
            "又安知我公，有道众莫窥。",
            "救汝于沟壑，夺汝于蛟螭。",
            "举眼看三光，措身于两仪。",
            "公德大如许，汝知乎不知。",
            "恶呼汝至愚，岂能事远思。",
            "此城苟未修，此患终未离。",
            "明年公且去，水来将赖谁。",
            "愿公尚怜汝，再请而勿辞。",
            "城修有二利，官帑皆在兹。"
        ],
        "notes": "",
        "id": "222ce84fe8094c7824569142f8b72eb9"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避贼书事十三首  其一",
        "preface": "",
        "paragraphs": [
            "凶贼意何惨，杀人焚其庐。",
            "我命虽仅免，我家已为墟。",
            "譬如巢南鸟，巢破不得居。",
            "朔风吹黄草，飞去将何如。"
        ],
        "notes": "",
        "id": "6e967bdd07201be5f01ffd8998dc21d7"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避贼书事十三首  其二",
        "preface": "",
        "paragraphs": [
            "生长城市间，吾其患驱逐。",
            "贼人俄涨天，举家如奔鹿。",
            "入山恐不深，但冀免杀戮。",
            "贼平无所归，独倚青松哭。"
        ],
        "notes": "",
        "id": "ba41319bdae71f9e86ff3b61cc2d449d"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避贼书事十三首  其三",
        "preface": "",
        "paragraphs": [
            "怀宝恐吾累，蔽形何可遗。",
            "囊衣入山谷，势急还弃之。",
            "及至出山日，秋风吹树枝。",
            "免为刀兵鬼，冻死宜无辞。"
        ],
        "notes": "",
        "id": "118ce4984c0c61c35858a33ca9bc2813"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避贼书事十三首  其四",
        "preface": "",
        "paragraphs": [
            "贼来属初夏，逃去穷幽荒。",
            "山深松萝密，野旷草木长。",
            "蟒蛇大如树，见我不忍伤。",
            "贼固不如蟒，害人无善良。"
        ],
        "notes": "",
        "id": "b164027c92ee6402e826d110f8f2a36f"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避贼书事十三首  其五",
        "preface": "",
        "paragraphs": [
            "搜山辄纵火，蹑迹皆操刀。",
            "小儿饥火逼，掩口俾勿号。",
            "勿号可禁止，饥火弥煎熬。",
            "吾人古有命，困仆犹能逃。"
        ],
        "notes": "",
        "id": "52ef06488e390f440c37c8e207f783ce"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避贼书事十三首  其六",
        "preface": "",
        "paragraphs": [
            "十迁昧南北，终岁在路歧。",
            "霜坚啮我足，风冽剥我肌。",
            "艰难固其分，衰老难支持。",
            "白骨乱荒草，百迁亦不辞。"
        ],
        "notes": "",
        "id": "f2022dc33d0d6cbd16fba51120f3de6d"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避贼书事十三首  其七",
        "preface": "",
        "paragraphs": [
            "东邻有老人，金玉富无敌。",
            "恶贼一朝来，弃之如瓦砾。",
            "性命虽尚存，见人无颜色。",
            "老人自不思，本为大盗积。"
        ],
        "notes": "",
        "id": "198cfc03fbd0087e9e3bb1158c3bcd44"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避贼书事十三首  其八",
        "preface": "",
        "paragraphs": [
            "保城恃义兵，误事真可惜。",
            "国家久升平，谁复睹锋镝。",
            "一旦驱市人，纷然冒矢石。",
            "逢敌先弃戈，罪之不可得。"
        ],
        "notes": "",
        "id": "2fdaf3228f790415983409011ba5d2d0"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避贼书事十三首  其九",
        "preface": "",
        "paragraphs": [
            "妻儿共一区，日夜谨相守。",
            "遥惊白旗来，不觉四散走。",
            "汝死吾不知，吾亡汝何咎。",
            "隔林闻哭声，相见真成偶。"
        ],
        "notes": "",
        "id": "ceb5bc894ea29d1f337af467496a5995"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避贼书事十三首  其一〇",
        "preface": "",
        "paragraphs": [
            "今我有三子，欲谋分置之。",
            "庶几一子在，可以收我尸。",
            "老妻已咽绝，三子皆号悲。",
            "生离过死别，不如还相随。"
        ],
        "notes": "",
        "id": "370c08cbe9ab75dea57104f3c058d66a"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避贼书事十三首  其一一",
        "preface": "",
        "paragraphs": [
            "妖贼本蒸民，忽尔为猪豚。",
            "王师一日下，割剥恣啗吞。",
            "食尽固其所，恐伤仁圣君。",
            "招安俾复业，亦既不是人。"
        ],
        "notes": "",
        "id": "e53e2ec26a7db45ea3ebadf92f2bb8c8"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避贼书事十三首  其一二",
        "preface": "",
        "paragraphs": [
            "有女衣已穿，颜色犹自好。",
            "无食未几时，呦呦哭荒草。",
            "问之谁家女，低头未忍道。",
            "前山欲黄昏，吾行不暇考。"
        ],
        "notes": "",
        "id": "fc32b33396b3e9aac4eff062ad1495f8"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避贼书事十三首  其一三",
        "preface": "",
        "paragraphs": [
            "嗟尔游宦人，弥年住京阙。",
            "尽室寄东南，一朝闻贼发。",
            "道路已不通，音书多断绝。",
            "朔风满长安，日夜成华髪。"
        ],
        "notes": "",
        "id": "1718353a6d98ccef575766bbf04e3276"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "会侄书",
        "preface": "",
        "paragraphs": [
            "忆昨宣和末，群凶聚韦羌。",
            "一朝逻巡尉，州县皆皇皇。",
            "居民弃家走，元稚纷抢攘。",
            "我时遭劫逐，与子空相望。",
            "及兹建炎始，叛卒起钱塘。",
            "初闻杀长吏，寻亦及冠裳。",
            "死者不为怪，生者反异常。",
            "子在贼围中，不知存与亡。",
            "出处虽异域，阽危多备尝。",
            "骨肉非不亲，患难各自当。",
            "回思见贼日，岂谓免杀伤。",
            "安知出深壁，犹得还故乡。",
            "争言不死状，失声惊四旁。",
            "余生偶然遂，万事皆可忘。",
            "会我试新秫，放怀坐中堂。",
            "庭梧露踳碧，砌菊风催黄。",
            "年华意未晚，蟋蟀已近床。",
            "对此复何待，五觞至十觞。",
            "歌声咽寒月，舞袖破夜霜。",
            "岂无少年态，一醉乃尔狂。",
            "此徒为酒使，酒力安得长。",
            "灯影照鬓髪，百忧在中肠。",
            "干戈时未息，盗贼势益张。",
            "与子归何处，相看两茫茫。"
        ],
        "notes": "",
        "id": "88e6828f539d2864e2e75c8aa5d1f115"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "送僧归天台",
        "preface": "",
        "paragraphs": [
            "还寻流水去，水极到天台。",
            "时把碧云句，寄将黄叶来。",
            "石门高赚雪，溪坞曲藏梅。",
            "贪看故山色，不知春已回。"
        ],
        "notes": "",
        "id": "e670b361679d8fd397a220afe6bff5f7"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "送齐上人游方",
        "preface": "",
        "paragraphs": [
            "往究一乘去，期明诸祖灯。",
            "远山衔落日，空谷响残冰。",
            "离物心无染，谈经义有凭。",
            "世人多顶礼，为是右桥僧。"
        ],
        "notes": "",
        "id": "095c99930f521523084a2dd973a3936c"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "崇教寺",
        "preface": "",
        "paragraphs": [
            "只把山为界，红尘自此分。",
            "竹窗吟听雪，苔石坐看云。",
            "意静诗先到，心清道自闻。",
            "深惭王许辈，猿鹤旧同群。"
        ],
        "notes": "",
        "id": "074cbb011f5b638957540076aa32613e"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "交翠亭",
        "preface": "",
        "paragraphs": [
            "地胜多乔木，亭幽阚古墉。",
            "春梢经雨合，晚色过烟浓。",
            "影落琴书徧，声穿户牖重。",
            "鸾栖应不久，枳棘若为容。"
        ],
        "notes": "",
        "id": "2b578d075ba3085308a25be2e5461a76"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "半山庵",
        "preface": "",
        "paragraphs": [
            "入山须判宿，不宿漫区区。",
            "泉脉寻还有，兰香嗅却无。",
            "杉高方见直，石怪不成粗。",
            "若到三潭顶，归时路更迂。"
        ],
        "notes": "",
        "id": "178536e4041f1b3492d8c8e088aad4ab"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "天台石桥",
        "preface": "",
        "paragraphs": [
            "咄哉桥畔客，何不向前行。",
            "自是君心险，无从此地平。",
            "银河千尺到，金剑一棱倾。",
            "故我诸缘断，唯闻流水声。"
        ],
        "notes": "",
        "id": "de31d3375c397dd28b9c377137910916"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避寇即事十二首  其一",
        "preface": "",
        "paragraphs": [
            "凶贼起何暴，数州俄见残。",
            "杀人空骨乱，闻者为心寒。",
            "世治官军怯，城孤守吏难。",
            "天兵何日到，泪眼望长安。"
        ],
        "notes": "",
        "id": "7190734dd6ce6d77dc9607c7ca4aa8a2"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避寇即事十二首  其二",
        "preface": "",
        "paragraphs": [
            "遥闻乌合辈，数十破钱塘。",
            "故是升平久，胡为守备亡。",
            "天诛初不暴，贼势尚云张。",
            "作过古来有，未宜忧我皇。"
        ],
        "notes": "",
        "id": "ac3038c735e2498db388c20a72414144"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避寇即事十二首  其三",
        "preface": "",
        "paragraphs": [
            "避地遶天涯，艰难两鬓华。",
            "逢人唯问贼，有梦只还家。",
            "几处看枫叶，今朝见菊花。",
            "客衣寒更薄，日暮在平沙。"
        ],
        "notes": "",
        "id": "f2317cf7d6238f164ed50951a1fe8c3e"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避寇即事十二首  其四",
        "preface": "",
        "paragraphs": [
            "消息苦无定，转移难预言。",
            "起看残月色，行遶乱云根。",
            "饿久百骸劣，啼多双眼昏。",
            "天涯迷去路，谁为我招魂。"
        ],
        "notes": "",
        "id": "a8385a861350d1aa21b581d6edfa3eda"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避寇即事十二首  其五",
        "preface": "",
        "paragraphs": [
            "草暗迷人迹，山空答履声。",
            "夜眠温石去，朝爨束薪行。",
            "骨肉长嬉笑，交朋每送迎。",
            "回思无事日，已恐是前生。"
        ],
        "notes": "",
        "id": "9c16f96300f132700be516262ded3bcb"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避寇即事十二首  其六",
        "preface": "",
        "paragraphs": [
            "失所尚迁次，江湖信足行。",
            "朝廷自多土，天地只孤生。",
            "已是无归处，何须问去程。",
            "甘心委沟壑，回首恋升平。"
        ],
        "notes": "",
        "id": "62f36c733295dcad44acaee0028da953"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避寇即事十二首  其七",
        "preface": "",
        "paragraphs": [
            "移家入空谷，十口堕荆榛。",
            "猛虎欲当路，怪禽如唤人。",
            "死生吾有命，幽独自伤神。",
            "泉石非无意，终身愧隐沦。"
        ],
        "notes": "",
        "id": "051f9430e4cddc9beda5d6809ce527c9"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避寇即事十二首  其八",
        "preface": "",
        "paragraphs": [
            "转徙不知处，乱山逢掩扃。",
            "断崖飞虺蛰，枯木乱鸦腥。",
            "莽苍人烟灭，黄昏鬼火青。",
            "夜寒长饮泣，安得壮夫听。"
        ],
        "notes": "",
        "id": "8401f37b43a72ea76a335b1b1b9642f1"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避寇即事十二首  其九",
        "preface": "",
        "paragraphs": [
            "寂寞空山里，黄昏百怪新。",
            "鬼沿深涧哭，狐出坏墙频。",
            "小雨俄成霰，孤灯不及晨。",
            "开门谢魑魅，我是太平人。"
        ],
        "notes": "",
        "id": "56ab26a7526a49b33f9515914c868d56"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避寇即事十二首  其一〇",
        "preface": "",
        "paragraphs": [
            "借问今何所，空山号白龙。",
            "秋声凄万窍，雪意黯千峰。",
            "俯首烧残叶，披衣听断钟。",
            "生涯都付贼，只有一萍踪。"
        ],
        "notes": "",
        "id": "906463bf3690aa9d2b3377bd035564c0"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避寇即事十二首  其一一",
        "preface": "",
        "paragraphs": [
            "无路扫妖氛，掀髯倚碧云。",
            "草茅难报国，畎亩敢忘君。",
            "民业稍云复，贼巢犹未焚。",
            "老臣筋力尽，洒泪对三军。"
        ],
        "notes": "",
        "id": "cc557915c2e33ca6b9bc4eb0b7a1ab3a"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "避寇即事十二首  其一二",
        "preface": "",
        "paragraphs": [
            "太平无可议，妖孽欲何求。",
            "未足烦天讨，然犹假庙谋。",
            "鹰扬谁敢抗，鸟散类难收。",
            "首恶闻犹在，王师愿小留。"
        ],
        "notes": "",
        "id": "84fa32a6459d95d22d2d0ecf2f6306d5"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "闻角",
        "preface": "",
        "paragraphs": [
            "频催白日尽，为尔一歔欷。",
            "壮士军中老，流人岭外归。",
            "秋生边树暗，月在陇沙微。",
            "灯火孤城闭，萧萧黄叶飞。"
        ],
        "notes": "",
        "id": "d9abf6787c3624ae9d76f8dc82d031c6"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "香远堂",
        "preface": "",
        "paragraphs": [
            "试卷珠帘看，青山有几重。",
            "峥嵘秋色老，苍莽暮烟浓。",
            "未辨清猿处，遥知白鸟踪。",
            "蓝田无此景，痛扫只双松。"
        ],
        "notes": "",
        "id": "bb42489c71a1e99a90362ed7c36b856c"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "题摘星岭",
        "preface": "",
        "paragraphs": [
            "已知星可摘，须信路皆通。",
            "日影穿云薄，天形入水空。",
            "遥看梁苑雪，独挹楚台风。",
            "指点中华地，山河万国雄。"
        ],
        "notes": "",
        "id": "7b7247da71782b92ee4a5c124ddeb747"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "送许左丞至白沙为舟人所误",
        "preface": "",
        "paragraphs": [
            "短棹无寻处，严城欲闭门。",
            "水边人独自，沙上月黄昏。",
            "老别难禁泪，空归易断魂。",
            "岂知今夜梦，先过白沙村。"
        ],
        "notes": "",
        "id": "5f0d68896902b14f79edb9588b3d172c"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "春晚",
        "preface": "",
        "paragraphs": [
            "池上柳依依，柳边人掩扉。",
            "蝶随花片落，燕拂水纹飞。",
            "试数交游看，方惊笑语稀。",
            "一年春又尽，倚杖对斜晖。"
        ],
        "notes": "",
        "id": "f7c3f55c1c33f6ea7f16455478d2cb8d"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "梅花",
        "preface": "",
        "paragraphs": [
            "几度寻春信，空归及暮鸦。",
            "试摇枝上雪，恐有夜来花。",
            "望月穿深坞，迎风立浅沙。",
            "若同桃李发，谁肯到山家。"
        ],
        "notes": "",
        "id": "cf6a31e6149ae853f01ca66a8ef2f88f"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "九峰",
        "preface": "",
        "paragraphs": [
            "路人溪声壮，秋深树影稀。",
            "岫云藏鸟语，松露滴人衣。",
            "诗战蜂腰怯，茶分粥面微。",
            "胜游殊未厌，肯为夜寒归。"
        ],
        "notes": "",
        "id": "4b53be92a6252ed73e67d9880e6bd4ec"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "雁山",
        "preface": "",
        "paragraphs": [
            "乱山无限好，幽径有时迷。",
            "石骨秋偏瘦，松梢老却低。",
            "天寒闻雁过，月白见乌栖。",
            "海上知名地，无人识马蹄。"
        ],
        "notes": "",
        "id": "ba5850924e4b119284286c466d163f13"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "次韵王似之过天台",
        "preface": "",
        "paragraphs": [
            "彩旆摇霜宿鸟惊，旋将疾苦问民情。",
            "从容会历三台遍，謦欬先看数路清。",
            "红日尽头思玉阙，赤霞深处见瑶京。",
            "信知子晋真苗裔，仙籍还居第几名。"
        ],
        "notes": "",
        "id": "3f464ca23965deadee3f53aae80af4d3"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "次韵朱承事题丹邱",
        "preface": "",
        "paragraphs": [
            "白云城郭照通衢，未怕云烟属五湖。",
            "万叠暮山屏自展，一江春水练初铺。",
            "输他夫子供吟笔，没个闲人与画图。",
            "子晋玉箫声已断，不知笙鹤更来无。"
        ],
        "notes": "",
        "id": "18433ed0679fa582b2d73b2a477920a0"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "寻委羽洞",
        "preface": "",
        "paragraphs": [
            "委羽不知何处是，倩人扶上木兰桡。",
            "欲寻去路花梢密，争认行云酒浪摇。",
            "流水忽随山脚转，洞天疑把杖头挑。",
            "逡巡不觉东风晚，殆有仙人弄玉箫。"
        ],
        "notes": "",
        "id": "2a0ba6485436670813d58025cc467e04"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "趋石桥初登山岭",
        "preface": "",
        "paragraphs": [
            "天梯欲上使人愁，身御长风不自由。",
            "下视白云生涧底，仰看红日在山头。",
            "共传此处迷刘阮，自恐今朝犯斗牛。",
            "归路似从云汉堕，却来尘世待羁囚。"
        ],
        "notes": "",
        "id": "b80973d09d7d0ab50904f139d6616a1a"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "次韵赠段德公",
        "preface": "",
        "paragraphs": [
            "宦游初谓江南好，不道淹留十载余。",
            "官职任卑终傲世，俸钱虽少尚收书。",
            "天台旧俗思重借，于浦同官忍独疏。",
            "纵使北归犹识路，滏阳三径近使如。"
        ],
        "notes": "",
        "id": "2ae38e7632f9433f4805e7e0cfdd8c1b"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "送方尉还任",
        "preface": "",
        "paragraphs": [
            "平安耿耿念庭闱，乞假言旋谢式微。",
            "应向门前留彩棒，却来堂下舞斑衣。",
            "流花洞口春将近，盖竹山头雪已晞。",
            "闻说后年官始满，不知重到几时归。"
        ],
        "notes": "",
        "id": "e6843854d0415b0914776c09562e9619"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "过友人居",
        "preface": "",
        "paragraphs": [
            "试问春蚕第几眠，柳条如线雨如烟。",
            "池蛙相应昏昏月，海燕初归漠漠天。",
            "卒岁未妨资橘柚，余生应只付林泉。",
            "他时卜宅如相近，且种壕头十亩莲。"
        ],
        "notes": "",
        "id": "47c5455b9da23e0400c7894f17db06f3"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "春日",
        "preface": "",
        "paragraphs": [
            "嫩红相逐上枝头，多少东风索我酬。",
            "春色似人看易老，年华如客去难留。",
            "长因好景翻成恨，只恐香醪压得愁。",
            "深放黄金为酒盏，一城飞絮已悠悠。"
        ],
        "notes": "",
        "id": "6ad7a98a65ab676d643314c25a082e0a"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "招友人饮",
        "preface": "",
        "paragraphs": [
            "入门相见喜还悲，不免樽前细问之。",
            "一别又经无数日，百年能得几多时。",
            "后生衮衮皆成事，吾辈栖栖亦可疑。",
            "日暮东风吹鬓髪，拍床嗔道酒行迟。"
        ],
        "notes": "",
        "id": "7f765f804a9b7296bcfef6c83db10e42"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "次盛元叙游九峰韵",
        "preface": "",
        "paragraphs": [
            "恰恰莺啼欲晓天，唤人担酒入林泉。",
            "沿崖觅路僧先引，选胜看山席屡迁。",
            "心静掉头嫌鼓吹，酒狂挥手弄云烟。",
            "日斜数点残红下，芳草菲菲索醉眠。"
        ],
        "notes": "",
        "id": "64a7c09839da09340b508f6631e9780d"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "桃源洞  其一",
        "preface": "",
        "paragraphs": [
            "刘郎何用忆尘寰，旧路重寻事已难。",
            "古意飘零无处觅，藤萦溪色上阑干。"
        ],
        "notes": "",
        "id": "0a034e15885de8312cde2341370c8da0"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "桃源洞  其二",
        "preface": "",
        "paragraphs": [
            "浮杯石上坐多时，手弄沧浪客思迟。",
            "片片落花收拾看，洞中疑有旧题诗。"
        ],
        "notes": "",
        "id": "dc508fd3232cbb83000e93086dd7831a"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "桃源洞  其三",
        "preface": "",
        "paragraphs": [
            "青山簇簇水湾湾，洞户应将玉锁关。",
            "饮罢出来红日晚，一声鸡犬悟人间。"
        ],
        "notes": "",
        "id": "ced2f71896fadd615bd9f902a6941ac9"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "天台道中",
        "preface": "",
        "paragraphs": [
            "乱山深处是仙家，海变桑田日未斜。",
            "为有慈亲倚门望，却愁溪上见桃花。"
        ],
        "notes": "",
        "id": "64a03f6575388b83ed5e74e8ae9ae4b1"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "石新妇",
        "preface": "",
        "paragraphs": [
            "烟萝为髻雾为巾，独立江边经月春。",
            "无故被人呼作妇，不知谁是画眉人。"
        ],
        "notes": "",
        "id": "6765131b9ec5bef7c7a693c33624ff49"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "题正等院竹轩",
        "preface": "",
        "paragraphs": [
            "山色重重锁碧萝，更栽修竹在山阿。",
            "老僧不识春头面，但见阶前新笋多。"
        ],
        "notes": "",
        "id": "0b8b0caebb30d356a5a97c16664bf036"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "送别",
        "preface": "",
        "paragraphs": [
            "骑马出门三月暮，杨花无赖雪漫天。",
            "客情惟有夜难过，宿处先寻无杜鹃。"
        ],
        "notes": "",
        "id": "b652cd316f3edab323b8459993c928f0"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "春日晓望",
        "preface": "",
        "paragraphs": [
            "屋角风微烟雾霏，柳丝无力杏花肥。",
            "朦胧数点斜阳里，应是呢喃燕子飞。"
        ],
        "notes": "",
        "id": "a0588eafc5a7346d6205f15e8da5c5c0"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "祗把清风占得公。"
        ],
        "notes": "",
        "id": "ba338220b9289d03a687ee624cd3112c"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "怪岩摩足力，空谷答人声。"
        ],
        "notes": "",
        "id": "0c97c77bc3cb35052a1a9bf66067a0f1"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "禽巢先觉晓，蚁穴未知霜。"
        ],
        "notes": "",
        "id": "4f0a07bd0107373b94d99339681a2e90"
    },
    {
        "author": "左纬",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "岁华摇落尽。"
        ],
        "notes": "",
        "id": "9bac3dd13ca63245cefd21200b580c2b"
    }
]