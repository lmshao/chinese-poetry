[
    {
        "author": "曾原郕",
        "dynasty": "宋",
        "type": "诗",
        "rhythmic": "",
        "title": "游金精次韵",
        "preface": "",
        "paragraphs": [
            "鲸奔兽骇罗群峰，晴岚湿雾深几重。",
            "世言番君勇穿石，此事荒唐敢云实。",
            "仙凡聚散那得知，祗今流水篆元之。",
            "冲升坛在肯回顾，木鹤痴情飞不去。",
            "五诗遗笔写元云，残碑记载心何勤。",
            "谁通一罅山前路，车马尘埃了朝暮。",
            "刘郎想自天台来，步步锦绣连云开。",
            "千崖万壑玲珑窍，今日重逢应一笑。",
            "苍苍石鼓青云齐，名章合刻悬崖西。",
            "可怜一觉邯郸炊，胸中五色蟠晴霓。",
            "此桃种在清虚处，不断尘埃笑崔护。",
            "人世从教隔古今，洞府何从认新故。",
            "我发白矣骨尚凡，悠悠空老兹山间。",
            "酌泉祈仙会当见，曾有麻姑访王远。"
        ],
        "notes": "",
        "id": "0df425c7060433b7c35c41fbd0d7af7e"
    },
    {
        "author": "曾原郕",
        "dynasty": "宋",
        "type": "词",
        "rhythmic": "八声甘州",
        "title": "",
        "preface": "",
        "paragraphs": [
            "问岩云朵朵为谁飞，向来读何书。",
            "道江南名宦，掉头勿顾，彩服归与。",
            "无限山中风物，今古属潜夫。",
            "渺渺辽天鹤，应费招呼。",
            "谩说缁巾缟带，与豸冠犀剑，忧乐如何。",
            "渐桥横采石，国步已趑趄。",
            "想归来、顿成憔悴，叹季鹰、闻早忆莼鲈。",
            "丹泉冷，崖锺绝响，夕照啼乌。"
        ],
        "notes": "",
        "id": "0db9a050db25ea918e09edc78a00b2a5"
    },
    {
        "author": "曾原郕",
        "dynasty": "宋",
        "type": "词",
        "rhythmic": "木兰花・玉楼春",
        "title": "",
        "preface": "",
        "paragraphs": [
            "断崖抛雪瀑，又潜溜、入山跟。",
            "听暗壁潺湲，山中紫雾，山下红云。",
            "当年七僧甚处，但空馀、老刹靠嶙峋。",
            "底事神粮不幻，翠窝剩积香尘。",
            "纷纷。",
            "结社种莲人。",
            "名氏已无闻。",
            "看银书般若，金陵故国，斜敕空存。",
            "争得十虚销殒，为让皇、冤魄脱沈沦。",
            "往事犹堪一笑，岩花乱点乌巾。"
        ],
        "notes": "",
        "id": "7e6ca581451d8cd8546d7a6ba13ba243"
    }
]