[
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "春帖子",
        "preface": "",
        "paragraphs": [
            "鸾辂青旗殿阁宽，祠官奠璧下春坛。",
            "晓开鱼钥朝衣集，彩胜飘扬百辟冠。"
        ],
        "notes": "",
        "id": "f9af8e988cb645ac40f209e969102ecf"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "春雨",
        "preface": "",
        "paragraphs": [
            "耕人扶耒语林丘，花外时时落一鸥。",
            "欲验春来多少雨，野塘漫水可回舟。"
        ],
        "notes": "",
        "id": "8cf0c5d7ead7cb6e1c1e86cbdf0127e2"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "投子山",
        "preface": "",
        "paragraphs": [
            "缅怀鲁将军，兵败携部曲。",
            "来投衲子衣，解甲饭戎菽。",
            "谁令名此山，异代有余辱。"
        ],
        "notes": "",
        "id": "a94e10ed3c65d9227105588c0bfdda8e"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "赠常熟贺公叔隠士",
        "preface": "",
        "paragraphs": [
            "怀珠崖不枯，韫玉山有辉。",
            "隠翳不言德，人自知神奇。",
            "公叔季贞后，不为世网縻。",
            "浮沉里闾间，身晦道同违。",
            "弓旌搜俊良，圭衡略无遗。",
            "难偕集雍鹭，宁作曳尾龟。",
            "慈仁盖天性，惠泽施鳏嫠。",
            "倒囷食流冗，死葬病有医。",
            "人今泣遗爱，若见岘首碑。",
            "肯构有材子，修德亦庶几。",
            "高风自兹显，岂病知者希。"
        ],
        "notes": "",
        "id": "10e258cbe205c191913f7ada1b740d97"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "仙杏山",
        "preface": "",
        "paragraphs": [
            "仙人药光明夜烛，种杏碧山如种玉。",
            "春风裂石凤收花，赤颊离离照山谷。",
            "卿云承日作阴润，猛虎守山防采𣃁。",
            "高真筐篚入时贡，拜望通明荐新熟。",
            "珠旒颔首一破颜，气压蟠桃羞若木。",
            "自从移植近星榆，山水无光灵鬼哭。",
            "长松枯倒流液尽，櫂頼牵藤多朴樕。",
            "我思百年访灵异，羽褐虽存言语俗。",
            "本非民土宰官身，欲断人间烟火谷。",
            "行寻幽洞觅丹砂，傥见臞仙骑白鹿。",
            "便应执箒洗仙坛，不用纤纤扫尘竹。"
        ],
        "notes": "",
        "id": "d79274fdc23c112bd188a72211ea062b"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "凤凰台",
        "preface": "",
        "paragraphs": [
            "危台飘尽碧梧花，胜地凄凉属梵家。",
            "凤入紫云招不得，木鱼堂殿下饥鸦。"
        ],
        "notes": "",
        "id": "4625367d469ebed44cc33d2a2df0cb29"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "过左伯桃羊角哀墓",
        "preface": "",
        "paragraphs": [
            "古交久沦丧，末世尤反复。",
            "谷风歌焚轮，黄鸟譬伐木。",
            "永怀羊与左，重义逾血属。",
            "客行干楚王，冬雪无斗粟。",
            "倾粮活一士，誓不俱死辱。",
            "风云为惨变，鸟兽同踯躅。",
            "角哀哭前途，伯桃槁空谷。",
            "终乘大夫车，千骑下棺椟。",
            "子长何所疑，旧史刊不录。",
            "独行贵苟难，义侠轻杀戮。",
            "虽云匪中制，要可兴薄俗。",
            "荒坟邻万鬼，溘死皆碌碌。",
            "何事荆将军，操戈相窘逐。"
        ],
        "notes": "",
        "id": "ddf322cf55831baf9107f487c84424aa"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "薛侯马",
        "preface": "",
        "paragraphs": [
            "薛侯俊健如生猱，不识中原生土豪。",
            "蛇矛丈八常在手，骆马蕃鞍云锦袍。",
            "往属嫖姚探虎穴，狐鸣萧萧风立发。",
            "短鞯淋血斩将归，夜斲坚冰濡马渴。",
            "中都久住武城坊，屋头养骆如养羊。",
            "枯萁不饱篱壁尽，狭巷怒蹄盆盎伤。",
            "只今栖栖守环堵，五月樵风吹宿莽。",
            "千金夜出酬市儿，客帐昼眠听戏鼓。",
            "边人视死亦寻常，笑里辞家登战场。",
            "铨劳定次屈壮士，两眼荧荧收泪光。",
            "齿坚食肉何曾老，骑马身轻飞一鸟。",
            "焉知不将万人行，横槊秋风贺兰道。"
        ],
        "notes": "",
        "id": "ea847ef28cde8f62bd38a57fb24a4011"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "天赐白",
        "preface": "",
        "paragraphs": [
            "君不见书生镌羌勒兵入，羌来薄城束缚急。",
            "蜡丸飞出辞大家，帐下健儿纷雨泣。",
            "凿沙到石终无水，扰扰万人如渴蚁。",
            "挽𫄠窃出两将军，敌箭随来风掠耳。",
            "道傍神马白雪毛，噤口不嘶深夜逃。",
            "忽闻汉语米脂下，黑雾压城风怒号。",
            "脱身归来对刀笔，短衣射虎朝朝出。",
            "自椎杂宝涂箭创，心折骨惊如昨日。",
            "谷城鲁公天下雄，阴陵一跌兵力穷。",
            "檥舟不渡谢亭长，有何面目归江东。",
            "将军偶生名已弱，铁花暗涩龙文锷。",
            "缟帐肥刍酬马恩，闲望旄头向西落。"
        ],
        "notes": "",
        "id": "436a4a981d95fcfce4fb1b7fc637733c"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "曝日",
        "preface": "",
        "paragraphs": [
            "冬曦如村酿，奇温止须臾。",
            "行行正须此，恋恋忽已无。"
        ],
        "notes": "",
        "id": "fe3759b8d2e087a859b510acd130e951"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "越台曲",
        "preface": "",
        "paragraphs": [
            "玉颜如花越王女，自小矫痴不歌舞。",
            "嫁作江南国主妃，日日思归泪如雨。",
            "江南江北梅子黄，潮头夜涨秦淮江。",
            "江边雨多地卑湿，旋筑高台匀晓粧。",
            "千艘命载越中土，喜见越人仍越语。",
            "人生脚踏乡土难，无复归心越中去。",
            "高台何易倾，曲池亦复平。",
            "越姬一去向千载，不见此台空有名。"
        ],
        "notes": "",
        "id": "d7bab7a836abf6e1233662968e283870"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "芝术歌",
        "preface": "",
        "paragraphs": [
            "华阳之天诸洞府，阿穴便门迷处所。",
            "三君谒帝不知还，帐冷祠空遗鹤羽。",
            "玉津宝气久成腴，灵术神芝时出土。",
            "日精潜烛山自明，人力穷搜神不与。",
            "前年栋挠作新宫，坎坎空岩响斤斧。",
            "君来胎禽舞海雪，君去山云杂川雨。",
            "是生朱草示尘寰，故遣樵青入林莽。",
            "蘗膏紫漆自坚栗，下附天苏蟠石坞。",
            "肉人但恐奇祸作，药笼复忧神物取。",
            "庐陵太守蕴仙风，健骨清姿欲飞举。",
            "阴功除瘼民已悦，灵药引年天亦许。",
            "愿因服饵断膏粱，未让南华养生主。"
        ],
        "notes": "",
        "id": "2ee51b86a62cf72e02b3a8903c6bab75"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "楚平王庙",
        "preface": "",
        "paragraphs": [
            "奸臣乱国纪，伍奢思结缨。",
            "杀贤恐遗种，巢卵同时倾。",
            "健雏脱身去，口血流吴庭。",
            "达士见几微，楚郊忧苦兵。",
            "十年军入郢，势如波卷萍。",
            "贤亡国婴难，王死尸受刑。",
            "将隳七世庙，先坏百里城。",
            "子胥虽捐江，素车驾长鲸。",
            "惊涛寄怒余，遗庙罗千楹。",
            "王祠何其微，破屋风泠泠。",
            "蛰虫陷香案，饥鼠悬灯檠。",
            "淫俗敬魑魅，何人顾威灵。",
            "臣冤不雠主，况乃锄丘茔。",
            "报应苦不直，吾将问冥冥。"
        ],
        "notes": "",
        "id": "874895c65b96a2a79894b08562e501ee"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "竹城",
        "preface": "",
        "paragraphs": [
            "竹城何檀栾，属翠分雉堞。",
            "王封尽四堑，同有岁寒节。"
        ],
        "notes": "",
        "id": "23cf5485d957d20671901c2093c0b599"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "谩成  其一",
        "preface": "",
        "paragraphs": [
            "举头万籁号，弹指万籁寂。",
            "欲寻所归方，变灭了无迹。",
            "古今何足云，浩劫同一息。",
            "曾闻不迁义，贞定非木石。",
            "至乐谅难名，所恨罗縠隔。"
        ],
        "notes": "",
        "id": "aa9fe8717fc0ee2c1111b8392afa1f44"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "谩成  其二",
        "preface": "",
        "paragraphs": [
            "河声连底卷黄沙，回首方惊去国赊。",
            "唯有客情无尽处，暗随春水涨桃花。"
        ],
        "notes": "",
        "id": "56ede71bc4114b53513093e62f8dedb1"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "无题",
        "preface": "",
        "paragraphs": [
            "石濑光洄洄，沙步平侹侹。",
            "枫林名一社，舂汲共寒影。",
            "藩篱曲相通，窈窕花竹静。",
            "兹焉自足乐，未觉丘园迥。",
            "令尹虽无恩，黠吏幸先屏。",
            "唯当谨时候，田庐日三省。",
            "骄儿休马足，高廪付牛领。",
            "无人横催租，烹鲜会同井。"
        ],
        "notes": "",
        "id": "65fcfc53d96254ccc04d23040f00b2ce"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "谩书  其一",
        "preface": "",
        "paragraphs": [
            "窗影蝇飞见，帘花日照成。",
            "汗余胡粉薄，香度越罗轻。",
            "书叶蚕头密，调笙凤咮鸣。",
            "情来愁不语，极目雁南征。"
        ],
        "notes": "",
        "id": "c12aae694e75c196ffcfa521c25951a9"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "谩书  其二",
        "preface": "",
        "paragraphs": [
            "旧识回文谱，新谐远调讴。",
            "望归朝对镜，合饮夜藏钩。",
            "融蜡粘花蔕，烧檀暖麝油。",
            "双眉谁与画，张敞自风流。"
        ],
        "notes": "",
        "id": "aa0bbf28d6971e09a8d21c70997745e9"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "谩书  其三",
        "preface": "",
        "paragraphs": [
            "丽日烘帘幔影斜，酒余春思托韶华。",
            "高楼不隔东南望，苦雾游云莫谩遮。"
        ],
        "notes": "",
        "id": "a82ad77be4b8ad9288784a0cc6c3b4e9"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "偶成",
        "preface": "",
        "paragraphs": [
            "窗风猎猎举绡衣，睡美唯应枕簟知。",
            "忽有黄鹂深树语，宛如春尽绿阴时。"
        ],
        "notes": "",
        "id": "bc06c4d91656638775ffc1c5b510ad69"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "天启惠酥  其一",
        "preface": "",
        "paragraphs": [
            "金城良牸不当车，特为人间作好酥。",
            "余湩尚供肥犊子，小匳先入太官厨。",
            "邺中鹿尾空名目，吴地莼羹谩僻迂。",
            "欲比君家好兄弟，不知谁可作醍醐。"
        ],
        "notes": "",
        "id": "25cf3247e9c36f6e0576185793851d58"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "天启惠酥  其二",
        "preface": "",
        "paragraphs": [
            "浅黄拂拂小鹅雏，色好从来说雍酥。",
            "花草偏宜女儿手，缄封枉入野人厨。",
            "细涂麦餠珍无敌，杂炼猪肪术最迂。",
            "脔肉便知全鼎味，它时不用识醍醐。"
        ],
        "notes": "",
        "id": "a060fe48ba6c847b12b98037a6a9d6e3"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "天启惠酥  其三",
        "preface": "",
        "paragraphs": [
            "南朝珍馔一时无，尚见休文谢北酥。",
            "陶罋解汤香出屋，铜铛掠面乳供厨。",
            "中都价重无钱买，京兆书迟怪路迂。",
            "闻道加餐最肥泽，异时烦与致醍醐。"
        ],
        "notes": "",
        "id": "23fb04e3eb4ec2f64ac54e1e4ca50ea5"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "天启惠酥  其四",
        "preface": "",
        "paragraphs": [
            "高阳太守有遗书，亲教齐民炼玉酥。",
            "欲出浮膏先卧酪，为防馋鼠更薰厨。",
            "绝知意重分余弃，渐见诗多入怪迂。",
            "犹恐伧人笑风土，预从贝叶检醍醐。"
        ],
        "notes": "",
        "id": "77b4c3b74569997bb4e21b6d45f65184"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "下帷斋",
        "preface": "",
        "paragraphs": [
            "官事如拔毛，小稀还复稠。",
            "一鼠未易尽，况欲秃九牛。",
            "唯应理签轴，偷暇寻孔周。",
            "维南有颓构，畴昔宾射侯。",
            "扶倾与丹雘，外好中实不。",
            "弦歌废决拾，休王良有由。",
            "书生本不武，谁言负薪忧。",
            "古云不执弓，防患术已媮。",
            "诗书主六艺，中有捍敌谋。",
            "至胜不刃血，吾将执其柔。",
            "当有中的士，为辨劣与优。"
        ],
        "notes": "",
        "id": "cc61ed075b897d7621e7dbd9a2d1c0c6"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "楚村道中  其一",
        "preface": "",
        "paragraphs": [
            "林栖野啄散鸦群，极目风霾乱日曛。",
            "短麦离离干忆雨，远峰黯黯细输云。",
            "愁逢杂路寻车辙，頼有高林出酒巾。",
            "辄得问津凡父老，不应看客废锄耘。"
        ],
        "notes": "",
        "id": "85e13da30b81124466c8dc7930d7a1ed"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "楚村道中  其二",
        "preface": "",
        "paragraphs": [
            "族云行太虚，布置初狼籍。",
            "弥缝天四维，俄顷同一色。",
            "雨形如别泪，含恶未忍滴。",
            "泥涂颇翻车，行者自朝夕。",
            "中央成白道，袅袅踏蛇脊。",
            "潺湲冒田水，去作涧底碧。",
            "高林荫清快，渴乌时一掷。",
            "晚休张庄聚，泾草蒙古驿。",
            "往时解鞍地，醉墨栖坏壁。",
            "孤星探先出，天镜小摩拭。",
            "比邻忽喧呼，夜磔鲁津伯。",
            "梦归萱草堂，再拜悲喜剧。",
            "问言劳如何，嗟我子行役。",
            "平明看屋霤，两鹊声啧啧。",
            "果逢南使还，冯寄好消息。",
            "谁秣百里驹，肯税不论直。"
        ],
        "notes": "",
        "id": "d61bc21e03bf33e17d3d7a984417b587"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "怀隠堂",
        "preface": "",
        "paragraphs": [
            "昔贤抱奇识，阅世犹鼠肝。",
            "深颦畏轩冕，自谓山林宽。",
            "至今仰高躅，凛若冰雪寒。",
            "我侯坐少孤，久著聚鹖冠。",
            "辛勤取微鷃，屡费黄金丸。",
            "归来长太息，依旧一瓢箪。",
            "偶逢隠者谷，爱此高巑岏。",
            "结庐面绝壁，所幸一枝安。",
            "侯今未全老，每据伏波鞍。",
            "曷不持长缨，取虏报县官。",
            "功名事不磨，未可乐丘墦。",
            "嗟我如鹪鹩，尽室寄苇萑。",
            "谋居转幽邃，欲把严陵竿。",
            "归乏环堵室，始觉生理难。",
            "因侯有华构，弥起百忧端。"
        ],
        "notes": "",
        "id": "b4ba4079e4245e9a88e01ab9dde192f8"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "夙兴",
        "preface": "",
        "paragraphs": [
            "曈曈海底日，赤辉射东方。",
            "先驱敛群翳，微露不成霜。",
            "早寤厌床笫，起步东西厢。",
            "引手视掌纹，黯黯未可祥。",
            "念此阅人传，三年得跧藏。",
            "弛担曾几时，兹焉忽腾装。",
            "问今何所之，意行本无乡。",
            "晨钟神惨悲，夜鼓思飞扬。",
            "与俗同一科，何异犬与羊。",
            "平明催放钥，利害纷相攘。",
            "颠倒走群愚，岂但渠可伤。"
        ],
        "notes": "",
        "id": "e2ffeb0f73935fd7ef4a874bf60a7c80"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "开元夜游图",
        "preface": "",
        "paragraphs": [
            "潞州别驾年十八，弯弓射鹿无虚发。",
            "真龙绝水鱼鼈散，参军后骑凫鸥没。",
            "咸原瑞气映壶关，城南书生知阿瞒。",
            "解鞍下马日向夕，炙馿行酒天为欢。",
            "坐上何人识天意，𢬍帽破靴朝邑尉。",
            "旄头夜转紫垣开，太白光芒黄钺利。",
            "万骑齐呼左右分，将军夜披玄武门。",
            "鏖兵三窟尽妖党，问寝五门朝至尊。",
            "羽林萧萧参旗折，太极瑶光浄烟雪。",
            "杀身志在攀龙鳞，唾手成功探虎穴。",
            "麾下且侯李与王，轻形玉带持箙房。",
            "晋文赏功从悉录，汉光道旧情无忘。",
            "与宴宫中张秘戏，复道晴楼过李骑。",
            "连催羯鼓汝阳来，一抹鲲弦薛王醉。",
            "玉阶凄凄微有霜，天鸡唤仗参差光。",
            "宜春列炬散行马，长乐疏钟严晓妆。",
            "清丝急管欢未毕，瑶池八马西南出。",
            "扪参历井行道难，失水回风永相失。",
            "君不见当时韦杜间，呼鹰走狗去不还。",
            "坐间年少莫大语，临淄郡王天子父。"
        ],
        "notes": "",
        "id": "d8d02de7ecbdc1e287a6eaac799ab9ad"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "远游",
        "preface": "",
        "paragraphs": [
            "淮西渡两桨，江左随一鸥。",
            "苦嗟波涛窄，所至胶吾舟。",
            "借问舟中人，流转何时休。",
            "帆高风色利，欲止不自由。",
            "传闻弱水外，鼎立三神丘。",
            "鼓枻未可到，载行有潜虬。",
            "扶桑睹浴日，阳精热东流。",
            "万族呈秘怪，九土皆飘浮。",
            "送者安在哉，吾往不可求。",
            "岂比鸱夷子，并湖名远游。"
        ],
        "notes": "",
        "id": "7ce302ccc905279f202d7ae02782fc47"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "晚憩杜桥馆",
        "preface": "",
        "paragraphs": [
            "寒茅愔愔鸡啄场，儿啼索衣天陨霜。",
            "密林渐放山色入，枫枯振槁声琅琅。",
            "清浆白羽弃已久，黄菊紫萸看欲香。",
            "岁行及此去愈疾，若决积水难隄防。",
            "嗟予齿发非故物，念此内热如涫汤。",
            "愿见唐朝吕墨客，膝行问道求神方。",
            "斋心千日百事毕，消我颔雪还韶光。",
            "岂饶蒿目忧世事，黄金绾腰埋土囊。"
        ],
        "notes": "",
        "id": "ea9838badf22ed3d35e7890597be7d75"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "游定夫见过晡饭既去烛下目昏不能阅书感而赋之",
        "preface": "",
        "paragraphs": [
            "烟草里门秋，暮气幽人宅。",
            "遥知金轮升，户牖粲虚白。",
            "风驱云将来，市声落几格。",
            "连曹属解鞚，一饭已扫迹。",
            "余膻未洁鼎，傲鼠已出额。",
            "铜英洗病眼，乌舄畏断册。",
            "已为儿辈翁，兹事岂不迫。",
            "昔见羡门生，童子身三尺。",
            "捐家问道要，颛声不好剧。",
            "颇观鸟迹书，保气如保璧。",
            "贪饵投祸罗，煎丝废前绩。",
            "上惭玄元教，溘死有余责。",
            "浊镜在两眸，看朱忽成碧。",
            "当时方瞳叟，变灭云雾隔。",
            "肝劳忧久痼，瞑坐救昏幕。",
            "尚须文字间，侵尽百年客。",
            "非图瞩秋毫，所要分菽麦。"
        ],
        "notes": "",
        "id": "9aaf7ac07dbb6115e8c057b5faf8202d"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "元夕",
        "preface": "",
        "paragraphs": [
            "翠华临阙巷无人，曼衍鱼龙触眼新。",
            "羽蝶低昂万人醉，木山彩错九城春。",
            "闲坊厌听粻䊗鼓，晓漏犹飞𫐆辘尘。",
            "谁解招邀狂处士，掺挝惊倒坐中宾。"
        ],
        "notes": "",
        "id": "fe8cc51d94f06d675daefccce9928b8b"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "寿宋守  其一",
        "preface": "",
        "paragraphs": [
            "康鼎谈经世少双，一时文物动虞庠。",
            "江湖虽隔金闺籍，衣袖仍间玉案香。",
            "墨客几年陪画隼，板舆平日到萱堂。",
            "时清身健堪行乐，未见荆榛尤凤凰。"
        ],
        "notes": "",
        "id": "85cc456129546fd002468b892f806fb0"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "寿宋守  其二",
        "preface": "",
        "paragraphs": [
            "珥笔曾趋殿两间，冰姿清彻照朝班。",
            "民讴在处思廉范，谏疏何人忆贾山。",
            "竹简繙经秋闭阁，玉棋欢客夜留关。",
            "直须剩饮邦人寿，天上如今欲赐环。"
        ],
        "notes": "",
        "id": "0633d65f6394953779dc3ca3ca83a35d"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "寿陈运干",
        "preface": "",
        "paragraphs": [
            "节过中和日有三，台星一点下江南。",
            "因仍睿算疏恩宠，多少春风在笑谈。",
            "颂祝椒花随以栢，恩袍欺草绿于蓝。",
            "儿孙更祝无穷寿，齐指庄椿愿与参。"
        ],
        "notes": "",
        "id": "d817fb3d3517080d911397736e61c81e"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "宿灵仙观",
        "preface": "",
        "paragraphs": [
            "灵宫耽耽虎守谷，羽褐出山邀客宿。",
            "稽首中茅司命君，四叶秉符调玉烛。",
            "鸣金击石天相闻，游飙倒影声磷磷。",
            "戏上云崖撼琼树，脱叶出溪惊世人。"
        ],
        "notes": "",
        "id": "99134404c8b9f3e94eaf4f3530c1e42b"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "次韵周朝宗六月十日泛湖  其一",
        "preface": "",
        "paragraphs": [
            "霖潦合支流，洲浦迷片段。",
            "两桨入菰蒲，凫鸥欻惊散。",
            "疏林直炊烟，落日斜酒幔。",
            "王事得淹留，公私各相半。"
        ],
        "notes": "",
        "id": "44aab0d3bc52d3fe7b9f3a0c6dc51e77"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "次韵周朝宗六月十日泛湖  其二",
        "preface": "",
        "paragraphs": [
            "风舟挽犹迟，兀若乘款段。",
            "深行蛟龙国，飐荡光炯散。",
            "洲凉扇荷箑，山晚垂云幔。",
            "眷言江海期，百年行欲半。"
        ],
        "notes": "",
        "id": "e935aec06bbddb3d1a9062371637faeb"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "次韵周朝宗六月十日泛湖  其三",
        "preface": "",
        "paragraphs": [
            "沟塍绕湖干，琐细分顷段。",
            "湖洄晚渔集，山静村樵散。",
            "冲风偃萑菼，猎猎如卷幔。",
            "何当饮清光，乘月行夜半。"
        ],
        "notes": "",
        "id": "f1e274dea6dc35598c71d8fa29ada33f"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "次韵周朝宗六月十日泛湖  其四",
        "preface": "",
        "paragraphs": [
            "维舟瞰层波，未忍分练段。",
            "人间好风味，鱼鸟同聚散。",
            "儒生长窘束，书灯守幽幔。",
            "逐乐嗟已迟，蚤还犹及半。"
        ],
        "notes": "",
        "id": "9d44a69b2a66cf45f88788956decffac"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "次韵周朝宗六月十日泛湖  其五",
        "preface": "",
        "paragraphs": [
            "君才切玉刀，一举成两段。",
            "我如抟沙砾，放手辄星散。",
            "传闻紫贝阙，薜荔充帷幔。",
            "楚吟尚多亡，君诗补其半。"
        ],
        "notes": "",
        "id": "83328478ff033b834410c282e30535bf"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "二月十四日至越州置酒泛湖欲往诸刹风作不能前",
        "preface": "",
        "paragraphs": [
            "青山定厌俗人游，萝帐云屏到即收。",
            "更欲凌波访幽刹，疾风已戒早回舟。"
        ],
        "notes": "",
        "id": "7224e3e12c51b5480c9624611204556d"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "化行禹贡山川外，人在周公礼乐中。"
        ],
        "notes": "",
        "id": "c8b50cfd9d99b12b6f3453ea7f715315"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "明朝春仗当行乐，刻燕催花掷万金。"
        ],
        "notes": "",
        "id": "beed6603c810fc68d61775575f12f0c0"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "夹辇司花百士人，绣楣琼璧写宜春。"
        ],
        "notes": "",
        "id": "f15fab5dc1a1c6d0e6269c3fb780d049"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "裁幡小废藏钩戏，生菜仍□宿岁□。"
        ],
        "notes": "",
        "id": "65620594317e9b6f547267c931effaa2"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "句  其五",
        "preface": "",
        "paragraphs": [
            "对花今日柰天涯。"
        ],
        "notes": "",
        "id": "099cbd0d0746deede21d8f2e75e36e64"
    },
    {
        "author": "周邦彦",
        "dynasty": "宋",
        "type": "诗",
        "rhythmic": "",
        "title": "句  其六",
        "preface": "",
        "paragraphs": [
            "人从生处乐，谁向死前休。"
        ],
        "notes": "",
        "id": "e89d44e0b9ed09508d311dd8f7ca3f4a"
    }
]