[
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "忆昔一首",
        "preface": "",
        "paragraphs": [
            "忆昔城南会，珮马轻春风。",
            "芳华感人心，折赠以为容。",
            "俯仰一相失，去若南飞鸿。",
            "青青女萝衣，蔚蔚石上松。",
            "岁寒无夕秀，安得长相从。",
            "愿为日月光，落君怀袖中。",
            "三五如循环，千里宛可同。"
        ],
        "notes": "",
        "id": "6caa2cd35b9943431ad68a918a17e61a"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "题弹枭",
        "preface": "",
        "paragraphs": [
            "弹枭莫弹鹤，惜此孤飞翰。",
            "鹤举即千里，渺在青云端。",
            "弹之固无益，瘦不充君盘。",
            "却恐梧桐枝，无复栖凤鸾。"
        ],
        "notes": "",
        "id": "bb16ca552c22ca05536406147534f0e5"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "拟人生不满百",
        "preface": "",
        "paragraphs": [
            "人生不满百，譬如朝露晞。",
            "白日入虞渊，胡不秉烛嬉。",
            "大耋嗟晷短，多忧亦奚为。",
            "君看玄庐道，輀车无停时。",
            "伺晨当及旦，佳会当及期。"
        ],
        "notes": "",
        "id": "c72ca1eb1a2460a9d687ce98157b800e"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "故人",
        "preface": "",
        "paragraphs": [
            "故人西南风，遗我一束诗。",
            "长哦结幽想，慌惚若见之。",
            "游云霭层霄，聚散安可期。",
            "虚空闻妙音，意重千金赀。",
            "相思若行月，一夕天之涯。",
            "闲窗穿梦魂，碧草春离离。"
        ],
        "notes": "",
        "id": "2f4552f1e2dbbc1eef3ebab7efdc09c7"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "美人貌如花",
        "preface": "",
        "paragraphs": [
            "美人貌如花，独立古道边。",
            "芳年抱幽思，艳裔春风前。",
            "春风固无情，桃李终欲言。",
            "不剪红豆枝，相思独悬悬。"
        ],
        "notes": "",
        "id": "5d0ab1f40e131ae4fef1887d80a52bac"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "适趣",
        "preface": "",
        "paragraphs": [
            "赋资在山林，适趣非任放。",
            "乾坤入我牖，得此一昭旷。",
            "雨露日以深，禾黍日以长。",
            "妻儿喜相谓，一饱知可望。",
            "饭蔬适我愿，此意应勿爽。"
        ],
        "notes": "",
        "id": "fc00c33912dca720fdf2c79d645887e8"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "反挽歌二首  其一",
        "preface": "",
        "paragraphs": [
            "生人送死人，哀哀泪如霰。",
            "生人阅寒暑，冉冉亦如电。",
            "来去递相送，展转不可见。",
            "丘樊谨封殖，陵谷犹有变。",
            "万古长如斯，何庸致深辩。"
        ],
        "notes": "",
        "id": "e9030c40ac01eb15ca6a535bc79cf958"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "反挽歌二首  其二",
        "preface": "",
        "paragraphs": [
            "死生虽异涂，昭晰本一理。",
            "崦嵫落圆景，一诀非永逝。",
            "达人随元化，生死一剧耳。",
            "生生常痴冥，安知非真死。",
            "死当安吾归，生当适吾意。"
        ],
        "notes": "",
        "id": "cbebfb9e33791b6b9abccb38c7d041da"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "用看云体",
        "preface": "",
        "paragraphs": [
            "上有悬石崖，下有滑石道。",
            "中有观空人，容颜半枯槁。",
            "坐息穷年岁，抱此希世宝。",
            "虽然欠奇俊，尘翳已一扫。",
            "或云大道初，不剩亦不少。",
            "用力勤修为，苦辛坐中老。",
            "新州有樵人，此意极了了。"
        ],
        "notes": "",
        "id": "3e8437201f28f5d1d5b92fe59d320d6f"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "秾华",
        "preface": "",
        "paragraphs": [
            "秾华侈春艳，松柏凌霜雪。",
            "芳时若转盼，万族畏销歇。",
            "人生金石交，所贵在黄发。",
            "同衾异寒燠，抱蕴应未察。",
            "贫贱张与陈，利达胡与越。",
            "安得皎洁心，长年似明月。"
        ],
        "notes": "",
        "id": "a52b6b7ed1757c75915f7bc8535a770b"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "野马",
        "preface": "",
        "paragraphs": [
            "野马纷驱驰，竞此光一隙。",
            "世事若颔髭，朝摘暮还出。",
            "惟应壮与老，冉冉如过客。",
            "岁寒山上松，稍稍见其实。"
        ],
        "notes": "",
        "id": "2395a8c0908ac61b9163b085276bdeb4"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "咏竹生花",
        "preface": "",
        "paragraphs": [
            "竹老方作花，清气应自结。",
            "结实成琅玕，中心抱冰雪。",
            "世人弗肯食，欲献终不屑。",
            "凤凰在高冈，音响方节节。"
        ],
        "notes": "",
        "id": "e0a67c25ec9bc85d4d3b5a86f76f6ff8"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "失题",
        "preface": "",
        "paragraphs": [
            "云台会功臣，际会若风虎。",
            "独有严子陵，垂竿富春渚。",
            "相求对幽藐，相知有平素。",
            "吾寝惟吾真，君意应勿忤。",
            "归来拂苔石，整我竿上缕。",
            "煌煌道义间，足以照今古。"
        ],
        "notes": "",
        "id": "bd2bbde18dcfe644b412c7c352d2b905"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "春日",
        "preface": "",
        "paragraphs": [
            "勾芒畅生意，惠风改繁霜。",
            "日月天清明，桃李春辉光。",
            "庶情悉萌达，众羽同飞翔。",
            "乘时各有适，皡皡齐康庄。",
            "山人感物化，欣惬殊未央。",
            "回视元气初，万端一微茫。",
            "我欲观其微，因之问鸿荒。"
        ],
        "notes": "",
        "id": "59bc627124fe5e3b6af56e5734bf4193"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "田家",
        "preface": "",
        "paragraphs": [
            "方春事锄犂，晚节多黍稌。",
            "鸡豚乐丰岁，一饱轻万事。",
            "少长情熙熙，呼唤相尔汝。",
            "虽无礼节拘，气象应近古。",
            "先进不可期，无怀在农圃。"
        ],
        "notes": "",
        "id": "bda8dda71e00e8aeb8c90936b69f7623"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "一莲",
        "preface": "",
        "paragraphs": [
            "一莲瓶中枯，一莲池中子。",
            "结子心虽苦，而犹胜枯死。",
            "赏心一日期，讵非得生理。",
            "君看千岁樗，荒郊永沦弃。"
        ],
        "notes": "",
        "id": "e78774b61320b71d7545068d2b1357bb"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "饮少",
        "preface": "",
        "paragraphs": [
            "平生不善饮，饮少醉已极。",
            "恨不如渊明，陶陶少虚日。",
            "桑嵫无停景，寸晷足可惜。",
            "今人与古人，展转不相识。",
            "孰能制颓龄，扰扰竟何益。"
        ],
        "notes": "",
        "id": "94a0918969769a6d732c6161f51558ae"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "白莲",
        "preface": "",
        "paragraphs": [
            "池上白莲花，秋风洗香雪。",
            "坐令红黛皆尘俗，一种凄凉不堪折。",
            "微波脉脉露光漙，姑射仙人步烟月。"
        ],
        "notes": "",
        "id": "b4fd56077bb8b8d187edd325bb8f5da3"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "征妇怨",
        "preface": "",
        "paragraphs": [
            "梧桐叶叶生凉秋，燕山早寒已知遒。",
            "则则力力叹不休，堂前月光使人愁。",
            "停针罢线泪沾裳，朔风渐高天雨霜。",
            "妾忧欲死幸未死，未死犹堪寄衣去。"
        ],
        "notes": "",
        "id": "5153cb240f1690f80e52be908ccf09e7"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "皎皎",
        "preface": "",
        "paragraphs": [
            "皎皎白玉堂，有女白于玉。",
            "门前车马任西东，门里苔痕四时绿。",
            "春风撩乱飞伯劳，樱桃花重红夭夭。",
            "夜深扑落金剪刀，乌龙睡稳蟾蜍高。"
        ],
        "notes": "",
        "id": "e21a5d6065b1f55832c448b42f7a45c4"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "代赠",
        "preface": "",
        "paragraphs": [
            "双绾玉钗垂，相逢暗敛眉。",
            "红潮初上脸，未语两心知。",
            "罗袜凌波拂暗尘，露桃烟柳不胜春。",
            "珊瑚枝下重相见，曾是鸳鸯梦里人。"
        ],
        "notes": "",
        "id": "fbc9ed3c9dc44b0c1d23a8e9621fef57"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "高楼曲",
        "preface": "",
        "paragraphs": [
            "高楼漠漠东风尘，花须落溪生绿云。",
            "艳歌美酒消好春，千金难解青娥颦。",
            "燕鶑语言凤凰意，画空不成天似水。",
            "潮红晕脸浓蛾低，门前采蘩春正迟。"
        ],
        "notes": "",
        "id": "51f654ee17b910d914442c79e3402c79"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "进酒行",
        "preface": "",
        "paragraphs": [
            "玉槽夜压葡萄碧，石溜寒泉响凌历。",
            "水精壶中澂琥珀，醉呼酒星下瑶席。",
            "小鬟春风花满头，堂堂一曲真珠喉。",
            "六国三朝春江流，眼花落井消千愁。"
        ],
        "notes": "",
        "id": "4fcb65b867a1d6dd45c53863b77dfa00"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "难忘曲",
        "preface": "",
        "paragraphs": [
            "弱花低绣槛，月满绿杨津。",
            "一笑领深意，过于三月春。",
            "樽前停妙舞，堂上设华裀。",
            "上客不须醉，相将夜向晨。"
        ],
        "notes": "",
        "id": "169f69b6b1179a117eed52e6aeaf9661"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "幽居",
        "preface": "",
        "paragraphs": [
            "不作无舆叹，幽居体自胖。",
            "能贫蔬食足，投老敝裘安。",
            "浊酒融春意，青灯话岁寒。",
            "外头无限事，忙杀不相干。"
        ],
        "notes": "",
        "id": "41100b20b4d4257b87a4880e8e202476"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "识得",
        "preface": "",
        "paragraphs": [
            "识得聱牙字，三生拙未除。",
            "闲居两疏传，余事二王书。",
            "老任衣冠古，贫从俎豆疎。",
            "农人适相告，早晚出犂锄。"
        ],
        "notes": "",
        "id": "515c0daf1a9b2bc82e8322a5d23c5ffb"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "翠云寺",
        "preface": "",
        "paragraphs": [
            "杖屦入云端，天空眼力宽。",
            "地因山气湿，窗带瀑声寒。",
            "隠几俗氛远，卷帘僧梦残。",
            "相逢隠沦者，妙语亦翻澜。"
        ],
        "notes": "",
        "id": "4edc87c47d3974662b4b972cede1f2a1"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "汉地",
        "preface": "",
        "paragraphs": [
            "汉地文书密，胡天岁月深。",
            "但高苏武节，不察李陵心。",
            "过鴈西风急，荒台朔气沉。",
            "同生不同恨，万里一沾襟。"
        ],
        "notes": "",
        "id": "4ed05e5e23d5008f39afb698e2e464db"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "地僻",
        "preface": "",
        "paragraphs": [
            "地僻逢迎少，吾生信杳冥。",
            "清谈养生论，兀坐太玄经。",
            "性拙贫逾乐，神清梦数灵。",
            "亭亭岁寒友，相对眼终青。"
        ],
        "notes": "",
        "id": "e0d8f51b12c74a62b6111626acb4cd49"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "咫尺",
        "preface": "",
        "paragraphs": [
            "咫尺越山海，其如千里何。",
            "祗应怜命薄，不道赋情多。",
            "坠绾交枝玉，纤围百叠罗。",
            "清宵无限思，枕席起微波。"
        ],
        "notes": "",
        "id": "11da9fe72e0a78caedd1b35f0b19ac7b"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "腊月",
        "preface": "",
        "paragraphs": [
            "腊月二十五，人家祓旧年。",
            "山人无可祷，睡著不知天。"
        ],
        "notes": "",
        "id": "4a4212f67f6b2799df85b3c6f53f60ac"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "窗前",
        "preface": "",
        "paragraphs": [
            "窗前寻丈地，种得一株梅。",
            "明月清风我，红尘不复来。"
        ],
        "notes": "",
        "id": "e0f10d0066aa377adb0ca58f72bb231a"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "失题",
        "preface": "",
        "paragraphs": [
            "白玉谁家郎，红粉何处女。",
            "秀色总堪怜，春风密相许。"
        ],
        "notes": "",
        "id": "ad778a1edf3b7a0fe4ff809b5e5d2519"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "幽意",
        "preface": "",
        "paragraphs": [
            "开帘野水声，倚杖青山色。",
            "幽意在人间，人间不相识。"
        ],
        "notes": "",
        "id": "9422e8a091c46d35b6fff58b90dc541f"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "春朝偶书",
        "preface": "",
        "paragraphs": [
            "一夕春归桃李根，清寒犹勒艳阳魂。",
            "雪霜雨露年年事，惟有梅花地位尊。"
        ],
        "notes": "",
        "id": "c8322921ee277d9d657e7ee7543b8c91"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "淮河水",
        "preface": "",
        "paragraphs": [
            "秋风淮水白苍茫，中有英雄泪几行。",
            "流到海门流不去，会随潮汐过钱塘。"
        ],
        "notes": "",
        "id": "718d25c2f7e762843621d5782feccdd1"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "天宝禁中",
        "preface": "",
        "paragraphs": [
            "外庭班退寿王归，别有骄儿侍禁闱。",
            "解事老奴宁及远，君恩如许政忘机。"
        ],
        "notes": "",
        "id": "df41274ab46f9545a276b03011f1c070"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "广寒宫",
        "preface": "",
        "paragraphs": [
            "碧海沉沉桂殿幽，满天风露四时秋。",
            "寒宫白兔参差老，一种凄凉各自愁。"
        ],
        "notes": "",
        "id": "fba809ef953eb669f3dc2ffa85f34c04"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "临汝道中",
        "preface": "",
        "paragraphs": [
            "野水平田稻正青，肩舆轧轧趁新晴。",
            "髼头奴子无拘束，牛背醉眠歌太平。"
        ],
        "notes": "",
        "id": "a9b99e2b2b9b9fb7b6bbdf730609fd4b"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "送还吴山稿",
        "preface": "",
        "paragraphs": [
            "万卷文书一幅巾，不将风鉴落埃尘。",
            "桂花未绿槐花谢，独佩江蓠有几人。"
        ],
        "notes": "",
        "id": "16ffd741253dc676931baa748a740198"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "移梅",
        "preface": "",
        "paragraphs": [
            "邻家争乞丽春栽，玉手轻分带月培。",
            "窗下老翁迂入骨，清斋三日为移梅。"
        ],
        "notes": "",
        "id": "7ea56b102a7f4836a89ca002f31196bc"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "痴猫",
        "preface": "",
        "paragraphs": [
            "爱汝斒斓任汝痴，了无杀意上须眉。",
            "通宵鼠子喧人睡，政尔相忘也大奇。"
        ],
        "notes": "",
        "id": "4a95bc61e83b64f0a1d02a99f45fb622"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "醉起",
        "preface": "",
        "paragraphs": [
            "醉起西窗日欲斜，新烟初试雨前茶。",
            "川原春意无聊頼，开尽桐花到柿花。"
        ],
        "notes": "",
        "id": "f63da95c4cc7a31cb4d7af8a6006cd4b"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "幽斋",
        "preface": "",
        "paragraphs": [
            "幽斋宜清复宜温，高卧腾腾百不闻。",
            "赢得神安无梦事，从教黄叶夜纷纷。"
        ],
        "notes": "",
        "id": "584224a7bf8d3365cdb326df909ce575"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "大廷",
        "preface": "",
        "paragraphs": [
            "大廷新革晋春秋，王气宁知在荻洲。",
            "泉下髯参心独快，不教司马恨枋头。"
        ],
        "notes": "",
        "id": "49acc3a081b3881266f58db9ade32e21"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "有感",
        "preface": "",
        "paragraphs": [
            "舞罢歌停岁月深，当时胜迹尽销沉。",
            "飞云卷雨人争赏，留得佳名尚到今。"
        ],
        "notes": "",
        "id": "c4685519582c0d1ed574b8b0d7ef8131"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "倚楼",
        "preface": "",
        "paragraphs": [
            "平楚连天独倚楼，楼头日日望行舟。",
            "相思飞尽梅花雪，江上晴云片片愁。"
        ],
        "notes": "",
        "id": "5688dbb48c4c4337ade88b5cead818a8"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "田家",
        "preface": "",
        "paragraphs": [
            "鸡豚白酒乐丰年，饱即高眠不问天。",
            "少长有恩相尔汝，淳风应似伏羲前。"
        ],
        "notes": "",
        "id": "d378fd8d3575cefded293a016756cf95"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "西施捧心图",
        "preface": "",
        "paragraphs": [
            "吴苑风光越水春，两山眉里笑颦分。",
            "腹心别有堪忧处，狂杀君王藐不闻。"
        ],
        "notes": "",
        "id": "de642f9c4a580bd904967c5549cfc7ce"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "晚立",
        "preface": "",
        "paragraphs": [
            "古径苔深昼掩关，外头尘土不曾闲。",
            "雨晴天气明如镜，静倚孤松看远山。"
        ],
        "notes": "",
        "id": "68dfa501f91d87a9e277178fc36eee66"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "独立",
        "preface": "",
        "paragraphs": [
            "片云收雨入西山，望极苍茫杳霭间。",
            "荡荡太虚无一事，祗应日月不曾闲。"
        ],
        "notes": "",
        "id": "e6751f43fadea1d122886f82db6b6bf6"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "谯楼",
        "preface": "",
        "paragraphs": [
            "霜满谯楼报五更，道人睡稳几曾听。",
            "金街应有朝天客，珮马禁寒望晓星。"
        ],
        "notes": "",
        "id": "369e57a37ab9997be456b288a4a584e6"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "小窗",
        "preface": "",
        "paragraphs": [
            "小窗风定曲肱眠，骨冷魂清梦易圆。",
            "蝴蝶不飞花自落，海棠枝下月娟娟。"
        ],
        "notes": "",
        "id": "8c7d229795823daa1c2c2c4e0867b0f2"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "小窗对客",
        "preface": "",
        "paragraphs": [
            "纸帐梅花自一真，小窗对语坐无裀。",
            "诗家供给惟风月，病与诗疏始觉贫。"
        ],
        "notes": "",
        "id": "3716937836b8773daeac0cc690ccaa19"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "元日云安道",
        "preface": "",
        "paragraphs": [
            "元日度巴云，时逢朐䏰人。",
            "野梅空自落，山鸟暗知春。",
            "不醉新年酒，徒悲异域身。",
            "无穷倦行意，亭柳漫风尘。"
        ],
        "notes": "",
        "id": "3eeb92b0aa7cd71fc04ba6b297102ec0"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "立春夜宿西充山驿闻雪",
        "preface": "",
        "paragraphs": [
            "独宿西充馆，云雰洒竹关。",
            "薄寒生永夜，乱响度空山。",
            "残月犹共白，春风相与还。",
            "一枝梅未寄，归梦越巴蛮。"
        ],
        "notes": "",
        "id": "d8fbab81533020e7ae9d19422684c25e"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "立春日舟次藕池阻雪有怀",
        "preface": "",
        "paragraphs": [
            "楚泽多芳草，春风昨夜生。",
            "空江寒欲冻，乱雪洒无声。",
            "独坐孤舟稳，能忘万里情。",
            "手持新岁酒，空绕落梅行。"
        ],
        "notes": "",
        "id": "132c7e28ca3a163eaae9cb51ee5ce143"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "立春后三日山行喜雨",
        "preface": "",
        "paragraphs": [
            "穷冬阳为沴，旱气蒸黄埃。",
            "春风三夜动，春雨随风来。",
            "万类萌甲喜，愁人生意开。",
            "我行竟何事，欣尔登崔嵬。"
        ],
        "notes": "",
        "id": "8edb83839b6dc937cac4d0aa507e1c64"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "寒食雨晴书事",
        "preface": "",
        "paragraphs": [
            "如何夜来雨，欲妬清明天。",
            "皎皎日华晓，千门罗管弦。",
            "风吹绮襦艳，深入杨柳烟。",
            "我与君子意，归心皆浩然。"
        ],
        "notes": "",
        "id": "34dd8b567ee44859862c1d4136e8159f"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "寅卯二年八月十五夜皆不见月",
        "preface": "",
        "paragraphs": [
            "万里不自照，清光随雨休。",
            "可堪幽魄死，还似去年秋。",
            "有笛悲遥夜，无人在远楼。",
            "共谁高枕卧，相与梦沧洲。"
        ],
        "notes": "",
        "id": "1df140c51c1fa42552a2d1298c048b40"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "除日万州临江亭",
        "preface": "",
        "paragraphs": [
            "南浦逢除日，天涯有去舟。",
            "蛮城和雨闭，峡水带春流。",
            "不负新年感，唯多故国愁。",
            "宁无贺亲酒，徒此事羁囚。"
        ],
        "notes": "",
        "id": "fa1cbb9308fcd1fe617d8bff6a40ad36"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "闺词",
        "preface": "",
        "paragraphs": [
            "恨杀庭前鹊，难凭卜远期。",
            "朝朝来报喜，误妾画双眉。"
        ],
        "notes": "",
        "id": "3ec4e0a1c2a3c8bab8e8d6c9a4c0786e"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "采莲词",
        "preface": "",
        "paragraphs": [
            "别浦潮生花梦寒，片红飞下粉痕干。",
            "预知妾面如花面，泣向西风不忍看。"
        ],
        "notes": "",
        "id": "23582ab2ff563c7acbf03dbb7413a1df"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "人生叹",
        "preface": "",
        "paragraphs": [
            "壮老互沦谢，百年如奔霆。",
            "竞将无穷忧，劳此有尽形。",
            "生时一幻化，死即归杳冥。",
            "亦有贤达人，视死如未生。",
            "亦有醉梦人，既死心未平。",
            "逆旅朝暮闲，八风无时停。",
            "扰扰安足计，熙然慰吾情。"
        ],
        "notes": "",
        "id": "e8f935ffa037431254d55f34d22f0b16"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "古意",
        "preface": "",
        "paragraphs": [
            "阿母带儿出，儿行自回皇。",
            "儿不倦行路，遣儿心内伤。",
            "问儿何所伤，儿语不敢详。",
            "将儿雇织作，不忍织鸳鸯。"
        ],
        "notes": "",
        "id": "20aa0cc1085242f15047eb6feecd8953"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "松柏",
        "preface": "",
        "paragraphs": [
            "松柏生高冈，不依贵者门。",
            "松柏长青青，却荫贵者坟。",
            "生非门墙交，而与丘陇亲。"
        ],
        "notes": "",
        "id": "2ceb4f6016a1651c2e2c845cfafd3041"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "龙翔宫",
        "preface": "",
        "paragraphs": [
            "地辟金光界，龙飞析木津。",
            "指麾开辇路，祠祀拜元辰。",
            "天近云光煖，花浓雨脉春。",
            "君王自仁寿，闲杀华封人。"
        ],
        "notes": "",
        "id": "829eda172b4b7fc260a40019f4c4cfe9"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "咏梅",
        "preface": "",
        "paragraphs": [
            "大雅终不群，古心应自许。",
            "对之鄙吝消，疑是黄叔度。"
        ],
        "notes": "",
        "id": "a99200ae43350a80eac6f6e712978f73"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "赵飞燕姊妹",
        "preface": "",
        "paragraphs": [
            "甲帐初停燕子飞，小雏相趁共差池。",
            "春风吹水粼粼长，又有披香博士知。"
        ],
        "notes": "",
        "id": "117cce26ce74ce3b6e092a587e87046f"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "折柳词",
        "preface": "",
        "paragraphs": [
            "行人须折柳，折取最长条。",
            "明日天涯路，无人看舞腰。"
        ],
        "notes": "",
        "id": "dec3bfbcbb13c0bcdbd9d751a0965cc9"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "咏张丽华",
        "preface": "",
        "paragraphs": [
            "陈事分明属绮罗，香尘吹尽井无波。",
            "行军长史何劳怒，次第论功妾更多。"
        ],
        "notes": "",
        "id": "6c7fd27ab6cf177cd196cd6c5e31794d"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "读陶诗  其一",
        "preface": "",
        "paragraphs": [
            "端居洗尘虑，细读渊明诗。",
            "畴昔慕此翁，寤寐忘调饥。",
            "此翁非诗人，而有天然姿。",
            "纷纷世事中，采采黄菊枝。",
            "此语人共赏，此意畴复知。",
            "知即翁之徒，高风接皇羲。"
        ],
        "notes": "",
        "id": "cf0c97dab34cc0e77ef7f7176d81ff88"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "读陶诗  其二",
        "preface": "",
        "paragraphs": [
            "有篱可种菊，有琴可无弦。",
            "适趣不待声，种菊真偶然。",
            "南山有佳气，得意终忘言。",
            "薄酣空庭中，一笑凉风前。"
        ],
        "notes": "",
        "id": "3799bcc852ecc094a541094ec18a5ec3"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "读陶诗罢",
        "preface": "",
        "paragraphs": [
            "一山秋意入柴扉，细读渊明采菊诗。",
            "读罢依然成一莞，闲拈野草调儿嬉。"
        ],
        "notes": "",
        "id": "d7adf7602711b8108f61251fb53daa05"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "偶成",
        "preface": "",
        "paragraphs": [
            "负郭二顷田，贸易办丧祭。",
            "丧祭幸已周，啼饥坐终岁。",
            "长贫固非病，时运矧复尔。",
            "幽居日月闲，糜粥胜甘腻。",
            "明日春风生，它山蕨薇紫。"
        ],
        "notes": "",
        "id": "3f49970075ae78c599931ec7e1c5642d"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "过鄱阳湖",
        "preface": "",
        "paragraphs": [
            "烟波三万顷，著我木兰船。",
            "望际疑无地，寰中别有天。",
            "长空孤鸟没，四海一云连。",
            "浩荡平生意，南风正渺然。"
        ],
        "notes": "",
        "id": "479b3c5a7f89efceecaf7260a73c6e25"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "西湖",
        "preface": "",
        "paragraphs": [
            "洞府烟霞锦绣丛，车如流水马如龙。",
            "东风烂熳花时节，也有人行九里松。"
        ],
        "notes": "",
        "id": "a14f966e56c24dce97c3afe13b2b541d"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "画花歌与曾舜贤",
        "preface": "",
        "paragraphs": [
            "小曾与花为莫逆，梦作花神住花国。",
            "分将天巧入画图，花不役君君自役。",
            "东风一夜入芳丛，春在烟尘雾雨中。",
            "披香阅红会花趣，工与造化相流通。",
            "闭门三月芳事退，马嵬春泥葬香珮。",
            "临邛道士神不灵，约束丹青驻光彩。",
            "朱门种花锦作窠，画花绝少种花多。",
            "百金花价千金画，羞死当年郭橐驼。"
        ],
        "notes": "",
        "id": "c8b6eaf07495bded7fab053d6fffdda5"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "春宫",
        "preface": "",
        "paragraphs": [
            "小苑风酣雨露香，红情绿意为春忙。",
            "五云独遶琼花梦，三十六宫清漏长。"
        ],
        "notes": "",
        "id": "a52929fee58d16be3d57ca9524d88e60"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "凭远亭",
        "preface": "",
        "paragraphs": [
            "莎庭日日报平安，幽处依然绝往还。",
            "平野四围天一幅，有人踏雪看南山。"
        ],
        "notes": "",
        "id": "5a2bb4c735c3c7f3d2198194281e6f14"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "劝农",
        "preface": "",
        "paragraphs": [
            "边头几日静干戈，见说朝家已讲和。",
            "犹惜人家有汤镬，攒眉终日为催科。"
        ],
        "notes": "",
        "id": "38c540761dc887a4682bd7517ebd47a6"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "游金精山",
        "preface": "",
        "paragraphs": [
            "飞泉洒灵雨，玉田閟青芝。",
            "中有神仙人，宛然姑射姿。",
            "天巧从古今，虚窦开烟霏。",
            "岁深语亦诞，目极神为驰。",
            "我亦泉石人，夙昔梦见之。",
            "登临悟三生，毛发何森𫄳。",
            "未脱区中缘，玉颜畏磷缁。",
            "仙春醉青桃，萝风吹轻丝。",
            "凡事俱尔尔，居然骇痴儿。",
            "留诗遗仙灵，讵解山中疑。"
        ],
        "notes": "",
        "id": "8a3be63b37e82ab97533aa8d1f3630c4"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "苑墙当北斗，宫树近朝阳。"
        ],
        "notes": "",
        "id": "7ba2abaf50ce756bd3dbb166497a0f18"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "汉月通江白，秦云入塞黄。"
        ],
        "notes": "",
        "id": "0e602d62aa8d0f45406831d29df41fdd"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "鹭依江渚冷，雁入楚云深。"
        ],
        "notes": "",
        "id": "588356a2b46d4152cfa1c4541e4913a6"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "湖海三生梦，乾坤一寸心。"
        ],
        "notes": "",
        "id": "780800a1eda48ca6249f1efe8fa07154"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "句  其五",
        "preface": "",
        "paragraphs": [
            "天形低赴海，潮势直通吴。"
        ],
        "notes": "",
        "id": "ca89cfd0ee41b680871bcb0ec7e75b42"
    },
    {
        "author": "赵崇嶓",
        "dynasty": "宋",
        "type": "诗",
        "rhythmic": "",
        "title": "句  其六",
        "preface": "",
        "paragraphs": [
            "月入星辰大，山明天地秋。"
        ],
        "notes": "",
        "id": "54e34b53c1d87769e9fe7d712fc34d6b"
    }
]