[
    {
        "author": "赵闻礼",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "西风昨夜摧黄叶，秋亦无心在菊花。"
        ],
        "notes": "",
        "id": "f870a7d13592a745e5f4d67d49ac0a8c"
    },
    {
        "author": "赵闻礼",
        "dynasty": "宋",
        "type": "词",
        "rhythmic": "千秋岁",
        "title": "",
        "preface": "",
        "paragraphs": [
            "莺啼晴昼，南国春如绣。",
            "飞絮眼，凭阑袖。",
            "日长花片落，睡起眉山斗。",
            "无个事，沉烟一缕腾金兽。",
            "千里空回首。",
            "两地厌厌瘦。",
            "春去也，归来否。",
            "五更楼外月，双燕门前柳。",
            "人不见，秋千院落清明后。"
        ],
        "notes": "",
        "id": "736b4e49d96ed4a4597067b53143b8df"
    },
    {
        "author": "赵闻礼",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "小枕梦催闲，飞雨时鸣高屋。",
            "挂起西窗人静，听春禽声续。",
            "鸭塘溪绿涨轻痕，烟柳媚新绿。",
            "谁伴瘦筇尊酒，弄岩泉飞瀑。"
        ],
        "notes": "",
        "id": "96b360c38a47d6bd435ce40d7c226296"
    },
    {
        "author": "赵闻礼",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "人去绿屏闲，逗晓柳丝风急。",
            "帘外杏花微雨，罥春红愁湿。",
            "单衣催赐曲尘罗，中酒病无力。",
            "应是绣床慵困，倚秋千斜立。"
        ],
        "notes": "",
        "id": "86d9c9d67d1d925689c83e8dbacbd562"
    },
    {
        "author": "赵闻礼",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "几年埋玉蓝田，绿云翠水烘春暖。",
            "衣薰麝馥，袜罗尘沁，凌波步浅。",
            "钿碧搔头，腻黄冰脑，参差难翦。",
            "乍声沉素瑟，天风佩冷，蹁跹舞、霓裳遍。",
            "湘浦盈盈月满。",
            "抱相思、夜寒肠断。",
            "含香有恨，招魂无路，瑶琴写怨。",
            "幽韵凄凉，暮江空渺，数峰清远。",
            "粲迎风一笑，持花酹酒，结南枝伴。"
        ],
        "notes": "",
        "id": "650b50232d870de623983a0ce3a446e0"
    },
    {
        "author": "赵闻礼",
        "dynasty": "宋",
        "type": "词",
        "rhythmic": "法曲献仙音",
        "title": "",
        "preface": "",
        "paragraphs": [
            "花匣么弦，象奁双陆，旧日留欢情意。",
            "梦别银屏，恨裁兰烛，香篝夜闲鸳被。",
            "料燕子重来地，桐阴琐窗绮。",
            "倦梳洗。",
            "量芳钿、自羞鸳镜，罗袖冷，烟柳画兰半倚。",
            "浅雨压荼䕷，指东风、芳事馀几。",
            "院落黄昏，怕春莺、惊笑憔悴。",
            "倩柔红约定，唤取玉箫同醉。"
        ],
        "notes": "",
        "id": "f822063fcaec4dc9e46ea871f7ca2469"
    },
    {
        "author": "赵闻礼",
        "dynasty": "宋",
        "type": "词",
        "rhythmic": "玉漏迟",
        "title": "",
        "preface": "",
        "paragraphs": [
            "絮花寒食路。",
            "晴丝罥日，绿阴吹雾。",
            "客帽欺风，愁满画船烟浦。",
            "彩柱秋千散后，恨尘锁、燕帘莺户。",
            "从间阻。",
            "梦云无准，鬓霜如许。",
            "夜永绣阁藏娇，记掩扇传歌，剪灯留语。",
            "月约星期，细把花须频数。",
            "弹指一襟幽恨，谩空倩、啼鹃声诉。",
            "深院宇。",
            "黄昏杏花微雨。"
        ],
        "notes": "",
        "id": "acef166b48f0bd0264a3ce6fd239b928"
    },
    {
        "author": "赵闻礼",
        "dynasty": "宋",
        "type": "词",
        "rhythmic": "瑞鹤仙",
        "title": "",
        "preface": "",
        "paragraphs": [
            "冻痕消梦草。",
            "又招得春归，旧家池沼。",
            "园扉掩寒悄。",
            "倩谁将花信，偏传深窈。",
            "追游趁早，便裁却、春衫短帽。",
            "任残梅、飞满溪桥，和月醉眠清晓。",
            "年少。",
            "青丝织手，彩胜娇环，赋情谁表。",
            "南楼信杳。",
            "江云重，雁归少。",
            "记冲香嘶马，流红回岸，几度绿杨残照。",
            "想暗黄、依旧东风，灞陵古道。"
        ],
        "notes": "",
        "id": "3c6892a132de9da7acb26bb37dfafcd8"
    },
    {
        "author": "赵闻礼",
        "dynasty": "宋",
        "type": "词",
        "rhythmic": "瑞鹤仙",
        "title": "",
        "preface": "",
        "paragraphs": [
            "客边情味恶。",
            "花漏远、春静风鸣凤铎。",
            "空梁燕泥落。",
            "映柔红微罥，海棠帘箔。",
            "愁钟恨角。",
            "怕催人、黄昏索寞。",
            "拥吟袍、凭暖阑干，醉怯冷香罗薄。",
            "阿鹊。",
            "幽芳月淡，紫曲云昏，有人说著。",
            "名缰易缚。",
            "归鞭杳，误期约。",
            "记金泥卜画，银屏娱夜，弹指忽忽恨错。",
            "为情多、搀尽芳春，带围瘦觉。"
        ],
        "notes": "",
        "id": "4a4af3d6e242942a164135be21d4d509"
    },
    {
        "author": "赵闻礼",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "人病酒。",
            "生怕日高催绣。",
            "昨夜新翻花样瘦。",
            "旋描双蝶凑。",
            "慵凭绣床呵手。",
            "却说新愁还又。",
            "门外东风吹绽柳。",
            "海棠花厮勾。"
        ],
        "notes": "",
        "id": "210a0ee424973320a47497bf16d67f10"
    },
    {
        "author": "赵闻礼",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "池馆收新雨。",
            "耿幽丛、流光几点，半侵疏户。",
            "入夜凉风吹不减，冷焰微茫暗度。",
            "碎影落、仙盘秋露。",
            "漏断长门空照泪，袖纱寒、映竹无心顾。",
            "孤枕掩，残灯炷。",
            "练囊不照诗人苦。",
            "夜沉沉、拍手相亲，呆儿痴女。",
            "栏外扑来罗扇小，谁在风廊笑语。",
            "竞戏踏、金钗双股。",
            "故苑荒凉悲旧赏，怅寒芜、衰草隋宫路。",
            "同磷火，遍秋圃。"
        ],
        "notes": "",
        "id": "fe3843544c46a43c191362c239e53463"
    },
    {
        "author": "赵闻礼",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "照眼菱花，剪情菰叶。",
            "梦云吹散无踪迹。",
            "听郎言语识郎心，当时一点谁消得。",
            "柳暗花明，萤飞月黑。",
            "临窗滴泪研残墨。",
            "合欢带上旧题诗，如今化作相思碧。"
        ],
        "notes": "",
        "id": "ae3f18ce391d11784bb7a26d0315d917"
    },
    {
        "author": "赵闻礼",
        "dynasty": "宋",
        "type": "词",
        "rhythmic": "隔浦莲近・隔浦莲近拍",
        "title": "",
        "preface": "",
        "paragraphs": [
            "愁红飞眩醉眼。",
            "日淡芭蕉卷。",
            "帐掩屏香润，杨花扑、春云暖。",
            "啼鸟惊梦远。",
            "芳心乱。",
            "照影收奁晚。",
            "画眉懒。",
            "微醒带困，离情中酒相半。",
            "裙腰粉瘦，怕按六么歌板。",
            "帘卷层楼探旧燕。",
            "肠断。",
            "花枝和闷重拈。"
        ],
        "notes": "",
        "id": "2edb73b54bb1f0a9c72c5d0a81419cd0"
    },
    {
        "author": "赵闻礼",
        "dynasty": "宋",
        "type": "词",
        "rhythmic": "风入松",
        "title": "",
        "preface": "",
        "paragraphs": [
            "曲尘风雨乱春晴。",
            "花重寒轻。",
            "珠帘卷上还重下，怕东风、吹散歌声。",
            "棋倦杯频昼永，粉香花艳清明。",
            "十分无处著闲情。",
            "来觅娉婷。",
            "蔷薇误罥寻春袖，倩柔荑、为补香痕。",
            "苦恨啼鹃惊梦，何时翦烛重盟。"
        ],
        "notes": "",
        "id": "d3a1b94051525ccb67040d57715cbb61"
    },
    {
        "author": "赵闻礼",
        "dynasty": "宋",
        "type": "词",
        "rhythmic": "鱼游春水",
        "title": "",
        "preface": "",
        "paragraphs": [
            "青楼临远水。",
            "楼上东风飞燕子。",
            "玉钩珠箔，密密锁红藏翠。",
            "剪胜裁幡春日戏。",
            "簇柳簪梅元夜醉。",
            "闲忆旧欢，暗弹新泪。",
            "罗帕啼痕未洗。",
            "愁见同心双凤翅。",
            "长安十日轻寒，春衫未试。",
            "过尽征鸿知几许，不寄萧娘书一纸。",
            "愁肠断也，那人知未。"
        ],
        "notes": "",
        "id": "e43b88ebd38eaf5eca13b0f91666e0af"
    }
]