[
    {
        "author": "赵彦假",
        "dynasty": "宋",
        "type": "诗",
        "rhythmic": "",
        "title": "翠蛟亭和巩栗斋韵",
        "preface": "",
        "paragraphs": [
            "天下名洞天，有山必有水。",
            "余杭山水窟，神仙所栖止。",
            "仙人乘云去，玉蛟留潭底。",
            "至今雷雨夕，蛟睡时惊起。",
            "爪劈岩石裂，石罅滴乳髓。",
            "涓涓泉流出，半垂白凤尾。",
            "风来琴筑响，月照缨络侈。",
            "曲折纳深池，彻底清且泚。",
            "筑亭当涧冲，木石相表里。",
            "翠壁润含烟，层峰去天咫。",
            "道人幻出奇，指顾犹未已。",
            "忽驱蛟走鬭，瞬息八百里。",
            "怒气挟奔霆，草木为披靡。",
            "儿童惊震掉，面若槁灰死。",
            "达人本大观，谈笑自隠几。",
            "须臾群动息，静坐穷物理。",
            "水石本无心，相激一至此。"
        ],
        "notes": "",
        "id": "8cced8826b399e22950a08a15d93e8d5"
    }
]