[
    {
        "author": "郑滋",
        "dynasty": "宋",
        "type": "诗",
        "rhythmic": "",
        "title": "偈颂三首",
        "preface": "",
        "paragraphs": [
            "大厦将颠仆，一木安能支。",
            "唐室既颓啮，有才何所施。",
            "表圣隐王官，出处适其宜。",
            "藩镇方跋扈，拥兵相雄雌。",
            "尾大不可掉，纲纪日凌夷。",
            "虽云务姑息，要求无定期。",
            "当此谁为援，欲进速祸基。",
            "优游向泉石，琴酒聊自恣。",
            "休休复莫莫，终永忘所规。",
            "著史以见志，迂阔从人嗤。",
            "风驭去不返，幽谷空遗祠。",
            "名与前峰高，挺挺为表仪。",
            "洁与飞瀑幷，浊流应忸怩。",
            "方今重完节，褒封来非迟。",
            "发扬在守土，抗章无媿辞。",
            "庶几慰精爽，光辉于盛时。"
        ],
        "notes": "",
        "id": "1fd781e703da77db9688946f3a23e7b6"
    }
]