[
    {
        "author": "熊以宁",
        "dynasty": "宋",
        "type": "诗",
        "rhythmic": "",
        "title": "挽通议叔祖吕硕人",
        "preface": "",
        "paragraphs": [
            "旅殡胡尘里，凄凉七十春。",
            "望云长在念，对食几伤神。",
            "乌哺追思切，鳌峰卜□□。",
            "西风悲楚些，谁不泪沾巾。"
        ],
        "notes": "",
        "id": "5f032dfb38d431f531d16ebbf34f04d1"
    },
    {
        "author": "熊以宁",
        "dynasty": "宋",
        "type": "诗",
        "rhythmic": "",
        "title": "挽伯父二首  其一",
        "preface": "",
        "paragraphs": [
            "白发儿随母，苍颜弟对兄。",
            "四休元亦足，一笑更何营。",
            "论事丝弦直，存心镜面平。",
            "德人今已矣，唯与嗣乡评。"
        ],
        "notes": "",
        "id": "cc70458c0014fb799e3888973791d3f9"
    },
    {
        "author": "熊以宁",
        "dynasty": "宋",
        "type": "诗",
        "rhythmic": "",
        "title": "挽伯父二首  其二",
        "preface": "",
        "paragraphs": [
            "忆昨行边别，相期到鹤州。",
            "秋风惊过眼，落日懒回头。",
            "华屋空遗憾，佳城足远谋。",
            "无从扶柩哭，挥泪寄江流。"
        ],
        "notes": "",
        "id": "218cc96d8688c9b173ee1e26f75d028f"
    },
    {
        "author": "熊以宁",
        "dynasty": "宋",
        "type": "诗",
        "rhythmic": "",
        "title": "挽叔父二首  其一",
        "preface": "",
        "paragraphs": [
            "道义时推重，功名志泊如。",
            "肯荒元亮径，坚卧孔明庐。",
            "乐事千钟酒，生涯万卷书。",
            "骑箕天上去，斜月照塞墟。"
        ],
        "notes": "",
        "id": "0be9a2945fc0144e7a8f42508fa5c192"
    },
    {
        "author": "熊以宁",
        "dynasty": "宋",
        "type": "诗",
        "rhythmic": "",
        "title": "挽叔父二首  其二",
        "preface": "",
        "paragraphs": [
            "耄岁颜偏好，清谈眼倍明。",
            "一经虽取效，五鼎未终荣。",
            "柏陇承先志，兰陔惨故情。",
            "西风吹泪眼，愁听薤歌声。"
        ],
        "notes": "",
        "id": "c1f940adfa3e142994b713da6824883b"
    },
    {
        "author": "熊以宁",
        "dynasty": "宋",
        "type": "诗",
        "rhythmic": "",
        "title": "题朱晦庵先生古樟书院壁",
        "preface": "",
        "paragraphs": [
            "杨柳阴阴一径苔，先生曾是手亲栽。",
            "几年杖屦追随乐，今日翻成梦里来。"
        ],
        "notes": "",
        "id": "bd03822cfdcacc629d13ed7ee26be2c3"
    },
    {
        "author": "熊以宁",
        "dynasty": "宋",
        "type": "诗",
        "rhythmic": "",
        "title": "寿史沧洲",
        "preface": "",
        "paragraphs": [
            "梯旻一何高，其势如龙蟠。",
            "下直湖万顷，襟抱沧洲湾。",
            "潭居占其胜，缥缈云涛间。",
            "海邦形势地，秀伟此为尊。",
            "诸湖如附庸，有水俱来环。",
            "元气昔孕此，停蓄固有存。",
            "挺生贤哲人，象服仍貂冠。",
            "道大久乃见，景好人亦闲。",
            "堂堂八座贵，袖手乐其天。",
            "龙飞御宸极，廊庙须公还。",
            "湖山虽尔佳，政恐思谢安。",
            "下客有侯喜，素仰斗与山。",
            "抠衣荷延纳，不弃蒯与菅。",
            "怜我尘土姿，欲使饵金丹。",
            "祗愧坐斤骨，蜕形良独难。",
            "恭惟我公贤，崔嵬不可攀。",
            "兹遇垂弧旦，竞赋崧高篇。",
            "南极正耿耿，三台辉紫垣。",
            "趣起对钧秉，永辅基图绵。"
        ],
        "notes": "",
        "id": "07437a57a0641a83c0924bd5cf55724e"
    }
]