[
    {
        "author": "薛师董",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后八首  其一",
        "preface": "",
        "paragraphs": [
            "舒王不让杜樊川，二十八字今断弦。",
            "可怪苏郎呈好手，剪花排锦蒋山前。"
        ],
        "notes": "",
        "id": "73d9bdd03c19dfbfe9e053e8bb319dca"
    },
    {
        "author": "薛师董",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后八首  其二",
        "preface": "",
        "paragraphs": [
            "刘郎之后更苏郎，不枉随人入建康。",
            "秦水钟山几相识，前年忽识好文章。"
        ],
        "notes": "",
        "id": "136be41af663f1d5062e50b2f38e94b7"
    },
    {
        "author": "薛师董",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后八首  其三",
        "preface": "",
        "paragraphs": [
            "方泉周四半生痴，语辄惊人不自奇。",
            "渠句却题君集后，要寻梨木共传之。"
        ],
        "notes": "",
        "id": "97992a8d9cdd82ed78d5f36503847144"
    },
    {
        "author": "薛师董",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后八首  其四",
        "preface": "",
        "paragraphs": [
            "交朋存没八篇诗，自恨论心独觉迟。",
            "也记涌金门外别，不蒙登赏忽相思。"
        ],
        "notes": "",
        "id": "4387b4ab259e962e2825b50643a8c8c3"
    },
    {
        "author": "薛师董",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后八首  其五",
        "preface": "",
        "paragraphs": [
            "扫阶杨柳败荷风，春晚秋初下观中。",
            "两度不能吟一句，愧君且说事匆匆。"
        ],
        "notes": "",
        "id": "2d8a6ece51b43dfbe14574213bd16263"
    },
    {
        "author": "薛师董",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后八首  其六",
        "preface": "",
        "paragraphs": [
            "定林草木也风骚，曾睡山中听桔槔。",
            "春雨江湖八年事，空肠只忆吃丝糕。"
        ],
        "notes": "",
        "id": "8576ad1a41e3ed7f5ff63cb8a35415d8"
    },
    {
        "author": "薛师董",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后八首  其七",
        "preface": "",
        "paragraphs": [
            "尊嘉堂上崔嵬老，制阃新开欲辟吾。",
            "又约来游游不得，风流输与五云苏。"
        ],
        "notes": "",
        "id": "43c2de7717a60a297cecc755d5eeeb63"
    },
    {
        "author": "薛师董",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后八首  其八",
        "preface": "",
        "paragraphs": [
            "散尽浮军换铁缗，香烟何处不氤氲。",
            "苏郎非是谀人者，今日真成说古人。"
        ],
        "notes": "",
        "id": "eaa79f096037ed8786426cc9d4396e60"
    },
    {
        "author": "薛师董",
        "dynasty": "宋",
        "type": "诗",
        "rhythmic": "",
        "title": "秋风",
        "preface": "",
        "paragraphs": [
            "秋风有落枝，天籁动埙箎。",
            "鼓角山河壮，襟怀岁月迟。",
            "阮生狂一啸，汉武老多悲。",
            "虽有秦歌激，终堪理钓丝。"
        ],
        "notes": "",
        "id": "47dba17d09a5a54f1821a9a8811a9205"
    },
    {
        "author": "薛师董",
        "dynasty": "宋",
        "type": "诗",
        "rhythmic": "",
        "title": "后秋风",
        "preface": "",
        "paragraphs": [
            "去年病后咏秋风，今日秋风病里逢。",
            "好句不曾书落叶，孤灯长自守鸣蛩。",
            "故人音问天来远，茅舍光阴睡正浓。",
            "江上白鸥忙胜我，衔鱼引子与潮冲。"
        ],
        "notes": "",
        "id": "bcd67536d1b68fb2cc241f6d080f1c94"
    },
    {
        "author": "薛师董",
        "dynasty": "宋",
        "type": "诗",
        "rhythmic": "",
        "title": "酬外湖楼诗",
        "preface": "",
        "paragraphs": [
            "小雨润蔬荚，凉风展梧影。",
            "云连沙际白，天开数峰浄。",
            "湖楼百尺高，坐觉秋日永。",
            "宽锄十亩园，余事一笑领。",
            "荷枯水却清，桂晚霜未冷。",
            "谁能悲寒螀，聊忻小蛙黾。",
            "饱客新荳菹，驾我双舴艋。",
            "放浪诚有道，居然惜俄顷。"
        ],
        "notes": "",
        "id": "4f19ef90d716cc765379d7bff1bba7e4"
    }
]