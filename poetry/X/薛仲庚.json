[
    {
        "author": "薛仲庚",
        "dynasty": "宋",
        "type": "诗",
        "rhythmic": "",
        "title": "读书",
        "preface": "",
        "paragraphs": [
            "忧来驱我行，困来驱我睡。",
            "文章堆案头，时复一开视。",
            "岂能皆通说，偶然聊适意。",
            "骏马骤平途，里程何足计。",
            "万象罗目前，忽为尘所昧。",
            "虎豹贵搜猎，狐兔从委弃。",
            "五鼎虽共珍，闻名岂知味。",
            "均此一卷书，今日与昨异。",
            "求名无欲速，要当毕斯世。",
            "古人不为经，言动人偶记。",
            "悲哉汉诸儒，白首暗文义。"
        ],
        "notes": "",
        "id": "660e700608dc6deada9ac212e5fba5ec"
    },
    {
        "author": "薛仲庚",
        "dynasty": "宋",
        "type": "诗",
        "rhythmic": "",
        "title": "春日",
        "preface": "",
        "paragraphs": [
            "晨游每及晡，夜游不知旦。",
            "春风似醇醪，盎盎消我闷。",
            "春月似新茗，泠泠清我困。",
            "人生能几逢，月圆花烂漫。",
            "何为守幽独，忽忽音容换。",
            "沂水舞雩人，天机自游玩。",
            "叔子登岘山，浮名何足叹。"
        ],
        "notes": "",
        "id": "e051bc41326855b0d7005a14853947cf"
    }
]