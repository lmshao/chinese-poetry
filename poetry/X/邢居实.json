[
    {
        "author": "邢居实",
        "dynasty": "宋",
        "type": "诗",
        "rhythmic": "",
        "title": "题李伯时画黄知命骑馿图",
        "preface": "",
        "paragraphs": [
            "长安城头乌夜栖，长安道上行人稀。",
            "浮云卷尽暮天碧，但见明月流清辉。",
            "君独骑馿向何处，头上倒著白接䍠。",
            "长吟搔首望明月，不学山翁醉似泥。",
            "到得城中灯火闹，小儿拍手拦街笑。",
            "道傍观者那得知，相逢疑是商山皓。",
            "龙眠居士画无比，摇毫弄笔长风起。",
            "酒酣闭目望穷途，纸上轩昂无乃似。",
            "君不学长安游侠夸年少，臂鹰挟弹章台道。",
            "君不能提携长剑取灵武，指挥猛士驱貔虎。",
            "胡为脚踏梁宋尘，终日飘飘无定所。",
            "武陵桃源春欲暮，白水青山起烟雾。",
            "竹杖芒鞋归去来，头巾任挂三花树。"
        ],
        "notes": "",
        "id": "67a5519f8694f2de0cbf957024d80f1a"
    },
    {
        "author": "邢居实",
        "dynasty": "宋",
        "type": "诗",
        "rhythmic": "",
        "title": "寄陈履常",
        "preface": "",
        "paragraphs": [
            "十年客京洛，衣袂多黄尘。",
            "所交尽才彦，唯子情相亲。",
            "会合能几日，欢乐何遽央。",
            "春风东北来，飘我西南翔。",
            "骊驹已在门，白日行且晚。",
            "停觞不能饮，将去更复返。",
            "把腕捋髭须，悲啼类儿女。",
            "人生非鹿豕，安得常群聚。",
            "朝别河上梁，暮涉关山道。",
            "匹马逐飞蓬，离恨如春草。",
            "去去日已远，行行泪横脸。",
            "昨日同袍友，今朝异乡客。",
            "来时城南陌，始见梅花白。",
            "回首汉江头，黄梅已堪摘。",
            "杖策登高城，极目迥千里。",
            "落日下青山，但见白云起。",
            "远望岂当归，长歌涕如雨。",
            "归心如明月，幽梦过颍汝。",
            "抱膝长相思，故人安可见。",
            "忽枉数行书，仿佛如对面。",
            "纷纭辇毂下，冠盖争驰逐。",
            "吹嘘多贤豪，肯复念幽独。",
            "空斋听夜雨，深竹闻子规。",
            "此情不可道，此心君讵知。"
        ],
        "notes": "",
        "id": "697df09579a6e57bec91bc4882fa4f54"
    },
    {
        "author": "邢居实",
        "dynasty": "宋",
        "type": "诗",
        "rhythmic": "",
        "title": "雨后出城马上作",
        "preface": "",
        "paragraphs": [
            "既雨天气佳，微云淡如扫。",
            "欲寻烟际钟，骑马河边草。",
            "紫椹饱黄鹂，人家夏蚕老。",
            "田妇踏缫车，隔篱语音好。",
            "嗟我一何愚，读书浪枯槁。",
            "不及此中人，中年客长道。"
        ],
        "notes": "",
        "id": "2dafe801efb8c1a9bb112a9439120df2"
    },
    {
        "author": "邢居实",
        "dynasty": "宋",
        "type": "诗",
        "rhythmic": "",
        "title": "秋风三叠寄秦少游  其一",
        "preface": "",
        "paragraphs": [
            "秋风夕起兮白露为霜，草木憔悴兮窃独悲此众芳。",
            "明月皎皎兮照空房，昼日苦短兮夜未央。",
            "有美一人兮天一方，欲往从之兮路渺茫。",
            "登山无车兮涉水无航，愿言思子兮使我心伤。"
        ],
        "notes": "",
        "id": "e441d4e77ea0949288038e9786a55c48"
    },
    {
        "author": "邢居实",
        "dynasty": "宋",
        "type": "诗",
        "rhythmic": "",
        "title": "秋风三叠寄秦少游  其二",
        "preface": "",
        "paragraphs": [
            "秋风淅淅兮云冥冥，鸱枭昼号兮蟋蟀夜鸣。",
            "岁月徂迈兮忽如流星，少壮几时兮老冉冉其相仍。",
            "展转反侧兮从夜达明，怅独处此兮谁适为情。",
            "长歌激烈兮涕泣交零，愿言思子兮使我心怦。"
        ],
        "notes": "",
        "id": "518b5138b3b315ef74ebc59b664501b9"
    },
    {
        "author": "邢居实",
        "dynasty": "宋",
        "type": "诗",
        "rhythmic": "",
        "title": "秋风三叠寄秦少游  其三",
        "preface": "",
        "paragraphs": [
            "秋风浩荡兮天宇高，群山逶迤兮溪谷寂寥。",
            "登高望远兮不自聊，驾言适野兮谁与游遨。",
            "空原无人兮四顾萧条，猨狖与伍兮麋鹿为曹。",
            "浮云千里兮归路遥，愿言思子兮使我心劳。"
        ],
        "notes": "",
        "id": "bcd16ec4d16e46189b6cb1be80d9a5eb"
    },
    {
        "author": "邢居实",
        "dynasty": "宋",
        "type": "诗",
        "rhythmic": "",
        "title": "明妃引",
        "preface": "",
        "paragraphs": [
            "汉宫有女颜如玉，浅画蛾眉远山绿。",
            "披香殿里夜吹笙，未央宫中朝理曲。",
            "绛纱蒙笼双蜡烛，箫鼓声传春漏促。",
            "玉辇三更别院归，夜深月照黄金屋。",
            "莓苔满院无行迹，总为君王未相识。",
            "上天仙人骨法别，人间画工画不得。",
            "嫣然一笑金舆侧，玉貌三千敛颜色。",
            "罗帏绣户掩风香，一朝远嫁单于国。",
            "金凤罗衣为谁缕，长袖弓弯不堪舞。",
            "一别昭阳旧院花，泪洒臙脂作红雨。",
            "回头不见云间阙，黄河半渡新冰滑。",
            "马蹄已踏辽碣尘，天边尚挂长门月。",
            "黄沙不似长安道，薄暮微云映衰草。",
            "羌人马上鸣胡笳，绿发朱颜为君老。",
            "西风萧萧郅水寒，啼痕不断几阑干。",
            "年年看尽南飞雁，一去天涯竟不还。",
            "少年将军健如虎，日夕撞钟搥大鼓。",
            "宝刀生涩旌旗卷，汉宫嫁尽婵娟女。",
            "寂寞边城日将暮，三尺角弓调白羽。",
            "安得猛士霍嫖姚，缚取呼韩作编户。"
        ],
        "notes": "",
        "id": "7a97559d6b3b824243324ba74c78f4cb"
    },
    {
        "author": "邢居实",
        "dynasty": "宋",
        "type": "诗",
        "rhythmic": "",
        "title": "和黄鲁直平原郡斋秋还二首  其一",
        "preface": "",
        "paragraphs": [
            "木落天高忆旧居，几时归去带经锄。",
            "黄花烂漫无人折，柿叶翻红正好书。"
        ],
        "notes": "",
        "id": "560363fd8de83fadad09cd1dd7c8d64d"
    },
    {
        "author": "邢居实",
        "dynasty": "宋",
        "type": "诗",
        "rhythmic": "",
        "title": "和黄鲁直平原郡斋秋还二首  其二",
        "preface": "",
        "paragraphs": [
            "目送愁云尽日愁，寒来著破旧貂裘。",
            "凭谁说与西风道，留取花间点缀秋。"
        ],
        "notes": "",
        "id": "1f01441593ef3162644fc5c1f9794eb0"
    },
    {
        "author": "邢居实",
        "dynasty": "宋",
        "type": "诗",
        "rhythmic": "",
        "title": "送晁以道",
        "preface": "",
        "paragraphs": [
            "君官泰山北，我住汉江东。",
            "异国俱为客，清樽恨不同。"
        ],
        "notes": "",
        "id": "8776687f8804ef49014ea7cac79b55fb"
    },
    {
        "author": "邢居实",
        "dynasty": "宋",
        "type": "诗",
        "rhythmic": "",
        "title": "枣阳道中",
        "preface": "",
        "paragraphs": [
            "春仲赋南征，岁暮复北走。",
            "区区徒尔为，惭愧道旁堠。",
            "岐路剧羊肠，重岗九十九。",
            "马疲须著鞭，袖短难藏手。",
            "与君从此别，把袂倚衰柳。",
            "百年但如斯，不日成老丑。",
            "我本四方人，飘泊谁为偶。",
            "有意问山神，此生复来否。"
        ],
        "notes": "",
        "id": "940bb2ff20b59577ef95dc8da9fa71ea"
    },
    {
        "author": "邢居实",
        "dynasty": "宋",
        "type": "诗",
        "rhythmic": "",
        "title": "秋日泛舟走笔呈同游诸公",
        "preface": "",
        "paragraphs": [
            "秋波潋滟泛横溪，小楫轻舟逐浪移。",
            "远浦遥山俱惨淡，浴凫飞鹭共差池。",
            "苦嫌斜日侵棋局，安得长竿理钓丝。",
            "归去倾家新酿酒，还须来趁菊花时。"
        ],
        "notes": "",
        "id": "a0b8c426cd1936c1e7328837581f11c6"
    },
    {
        "author": "邢居实",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "微意平生在江海，尘冠今日为君弹。"
        ],
        "notes": "",
        "id": "e091715d275c78ee9208854f9090298e"
    },
    {
        "author": "邢居实",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "高歌感人心，心悲将柰何。"
        ],
        "notes": "",
        "id": "4d91715c88c4a933358e0af6fdeb27c4"
    }
]