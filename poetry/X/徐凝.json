[
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "送马向入蜀",
        "preface": "",
        "paragraphs": [
            "游子出咸京，巴山万里程。",
            "白云连鸟道，青壁遰猨声。",
            "雨雪经泥坂，烟花望锦城。",
            "工文人共许，应纪蜀中行。"
        ],
        "notes": "",
        "id": "667957ddb64f151b084bb79c63c4ae99"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "送李补阙归朝",
        "preface": "",
        "paragraphs": [
            "驷马归咸秦，双凫出海门。",
            "还从清切禁，再沐圣明恩。",
            "礼乐中朝贵，文章大雅存。",
            "江湖多放逸，献替欲谁论。"
        ],
        "notes": "",
        "id": "104a0e17876a9e4b7b9104b28d09c399"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "送日本使还",
        "preface": "",
        "paragraphs": [
            "绝国将无外，扶桑更有东。",
            "来朝逢圣日，归去及秋风。",
            "夜泛潮回际，晨征苍莽中。",
            "鲸波腾水府，蜃气壮仙宫。",
            "天眷何期远，王文久已同。",
            "相望杳不见，离恨托飞鸿。"
        ],
        "notes": "",
        "id": "02b937826f7455f8e4b7a0dae759c2d5"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "题开元寺牡丹",
        "preface": "",
        "paragraphs": [
            "此花南地知难种，惭愧僧闲用意栽。",
            "海燕解怜频睥睨，胡蜂未识更徘徊。",
            "虚生芍药徒劳妒，羞杀玫瑰不敢开。",
            "惟有数苞红蕚在，含芳只待舍人来。"
        ],
        "notes": "",
        "id": "f70f6e6f8bebc68aee0b511f2f1ea11a"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "香炉峰",
        "preface": "",
        "paragraphs": [
            "香炉一峰绝，顶在寺门前。",
            "尽是玲珑石，时生旦暮烟。"
        ],
        "notes": "",
        "id": "f650bdae0143b28055e1ec5ac712e421"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "白铜鞮",
        "preface": "",
        "paragraphs": [
            "騕褭锦障泥，楼头日又西。",
            "留欢住不住，素齿白铜鞮。"
        ],
        "notes": "",
        "id": "3a491056a785fc89617e2efc46b72918"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "杨叛儿",
        "preface": "",
        "paragraphs": [
            "哀怨杨叛儿，骀荡郎知否。",
            "香死博山炉，烟生白门柳。"
        ],
        "notes": "",
        "id": "4aec6566baf80a430128cfe4e0500920"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "春寒",
        "preface": "",
        "paragraphs": [
            "乱雪从教舞，回风任听吹。",
            "春寒能作底，已被柳条欺。"
        ],
        "notes": "",
        "id": "f8fe738e1de8d21674194651b4460c2f"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "庐山独夜",
        "preface": "",
        "paragraphs": [
            "寒空五老雪，斜月九江云。",
            "钟声知何处，苍苍树里闻。"
        ],
        "notes": "",
        "id": "577368ed0cac7af65b4919cbe2d26376"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "天台独夜",
        "preface": "",
        "paragraphs": [
            "银地秋月色，石梁夜溪声。",
            "谁知屐齿尽，为破烟苔行。"
        ],
        "notes": "",
        "id": "a49de23388651ee86359c0edf0dd7bf0"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "送寒岩归士",
        "preface": "",
        "paragraphs": [
            "不挂丝纩衣，归向寒岩栖。",
            "寒岩风雪夜，又过岩前溪。"
        ],
        "notes": "",
        "id": "661f102e7073fa9f4e8445aab24a3579"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "送陈司马",
        "preface": "",
        "paragraphs": [
            "家寄茅洞中，身游越城下。",
            "宁知许长史，不忆陈司马。"
        ],
        "notes": "",
        "id": "f958274d11c792c6ebf22e93922ae8fb"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "武夷山仙城",
        "preface": "",
        "paragraphs": [
            "武夷无上路，毛径不通风。",
            "欲共麻姑住，仙城半在空。"
        ],
        "notes": "",
        "id": "a2f9df8a2fc382532e4736b965bccfe2"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "避暑二首 一",
        "preface": "",
        "paragraphs": [
            "一株金染密，数亩碧鲜疎。",
            "避暑临溪坐，何妨直钓鱼。"
        ],
        "notes": "",
        "id": "a74b1d24718513f2fdf32b632ad35c97"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "避暑二首 二",
        "preface": "",
        "paragraphs": [
            "斑多筒簟冷，发少角冠清。",
            "避暑长林下，寒蝉又有声。"
        ],
        "notes": "",
        "id": "7979900469368eb5527846ffbb738e88"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "浙西李尚书奏毁淫昏庙",
        "preface": "",
        "paragraphs": [
            "传闻废淫祀，万里静山陂。",
            "欲慰灵均恨，先烧靳尚祠。"
        ],
        "notes": "",
        "id": "56e2582519a7db5583a994ac11d994f6"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "酬相公再游云门寺",
        "preface": "",
        "paragraphs": [
            "远羡五云路，逶迤千骑回。",
            "遗簪唯一去，贵赏不重来。"
        ],
        "notes": "",
        "id": "4cc563d236a484faead6f0acce25c4a1"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "杭州祝涛头二首 一",
        "preface": "",
        "paragraphs": [
            "不道沙堤尽，犹欺石栈顽。",
            "寄言飞白雪，休去打青山。"
        ],
        "notes": "",
        "id": "bd31745407f2ed17909b71bc153fc65b"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "杭州祝涛头二首 二",
        "preface": "",
        "paragraphs": [
            "倒打钱塘郭，长驱白浪花。",
            "吞吴休得也，输却五千家。"
        ],
        "notes": "",
        "id": "f21a8b9122cd765094b60961fe20d1cb"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "问渔叟",
        "preface": "",
        "paragraphs": [
            "生事同漂梗，机心在野船。",
            "如何临逝水，白发未忘筌。"
        ],
        "notes": "",
        "id": "6f94ad4f8ce18c941c8506564c647fd5"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "云封庵",
        "preface": "",
        "paragraphs": [
            "登岩背山河，立石秋风里。",
            "隐见浙江涛，一尺东沟水。"
        ],
        "notes": "",
        "id": "0a4c7c084a10b363377c4cc292021cef"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "汉宫曲",
        "preface": "",
        "paragraphs": [
            "水色帘前流玉霜，赵家飞燕侍昭阳。",
            "掌中舞罢箫声绝，三十六宫秋夜长。"
        ],
        "notes": "",
        "id": "ecf7507c2f3c84b784785a6e33a8881a"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "和嵩阳客月夜忆上清人",
        "preface": "",
        "paragraphs": [
            "独夜嵩阳忆上仙，月明三十六峰前。",
            "瑶池月胜嵩阳月，人在玉清眠不眠。"
        ],
        "notes": "",
        "id": "54691fe6a5021a165c06a65c8c30684f"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "八月望夕雨",
        "preface": "",
        "paragraphs": [
            "今年八月十五夜，寒雨萧萧不可闻。",
            "如练如霜在何处，吴山越水万重云。"
        ],
        "notes": "",
        "id": "399fc4e02ff8e08643af2c351b296b77"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "观浙江涛",
        "preface": "",
        "paragraphs": [
            "浙江悠悠海西绿，惊涛日夜两翻覆。",
            "钱塘郭里看潮人，直至白头看不足。"
        ],
        "notes": "",
        "id": "33c5793c0a12cc7a327044ca41ac587c"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "庐山瀑布",
        "preface": "",
        "paragraphs": [
            "虚空落泉千仞直，雷奔入江不暂息。",
            "今古长如白练飞，一条界破青山色。"
        ],
        "notes": "",
        "id": "1ffed0a7ca411913de255057d854ba93"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "嘉兴寒食",
        "preface": "",
        "paragraphs": [
            "嘉兴郭里逢寒食，落日家家拜扫回。",
            "唯有县前苏小小，无人送与纸钱来。"
        ],
        "notes": "",
        "id": "a5dc4865ad46fd7b4433effacaf79f60"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "忆扬州",
        "preface": "",
        "paragraphs": [
            "萧娘脸下难胜泪，桃叶眉头易得愁。",
            "天下三分明月夜，二分无赖是扬州。"
        ],
        "notes": "",
        "id": "73576edb03ea18a63af7df69e7fec4d8"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "八月灯夕寄游越施秀才",
        "preface": "",
        "paragraphs": [
            "四天净色寒如水，八月清辉冷似霜。",
            "想得越人今夜见，孟家珠在镜中央。"
        ],
        "notes": "",
        "id": "34c4fc8a673f10257c5609087e8304aa"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "八月十五夜",
        "preface": "",
        "paragraphs": [
            "皎皎秋空八月圆，常娥端正桂枝鲜。",
            "一年无似如今夜，十二峰前看不眠。"
        ],
        "notes": "",
        "id": "b2b600f0974814c7bd447008f6b75414"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "题伍员庙",
        "preface": "",
        "paragraphs": [
            "千载空祠云海头，夫差亡国已千秋。",
            "浙波只有灵涛在，拜奠青山人不休。"
        ],
        "notes": "",
        "id": "fcf4feeb0b192daaea27543be8e3ce39"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "员峤先生",
        "preface": "",
        "paragraphs": [
            "员峤先生无白发，海烟深处采青芝。",
            "逢人借问陶唐主，欲进冰蚕五色丝。"
        ],
        "notes": "",
        "id": "3ff52137d03c16b6b51617ee577e5cd0"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "莫愁曲",
        "preface": "",
        "paragraphs": [
            "玳瑁床头刺战袍，碧纱窗外叶骚骚。",
            "若为教作辽西梦，月冷如丁风似刀。"
        ],
        "notes": "",
        "id": "b3702cd957b5bf5801c47a66e14dde7d"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "寄白司马",
        "preface": "",
        "paragraphs": [
            "三条九陌花时节，万户千车看牡丹。",
            "争遣江州白司马，五年风景忆长安。"
        ],
        "notes": "",
        "id": "b59d2d0b925b6b8c0210fdba0e37207d"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "相思林",
        "preface": "",
        "paragraphs": [
            "游客远游新过岭，每逢芳树问芳名。",
            "长林遍是相思树，争遣愁人独自行。"
        ],
        "notes": "",
        "id": "43b38975248d74365578ddd39aa1e4f1"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "寄海峤丈人",
        "preface": "",
        "paragraphs": [
            "万丈只愁沧海浅，一身谁测岁华遥。",
            "自言来此云边住，曾看秦王树石桥。"
        ],
        "notes": "",
        "id": "a95cefc9f76b8b2ff823a4c9602f84f6"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "寄潘先生",
        "preface": "",
        "paragraphs": [
            "至人知姓不知名，闻道黄金骨节轻。",
            "世上仙方无觅处，欲来西岳事先生。"
        ],
        "notes": "",
        "id": "859b971c22e1ca31342824cea4b6c93c"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "宫中曲二首 一",
        "preface": "",
        "paragraphs": [
            "披香侍宴插山花，厌著龙绡著越纱。",
            "恃赖倾城人不及，檀妆唯约数条霞。"
        ],
        "notes": "",
        "id": "c4ed8094b4ad62343aa3b73ef519942b"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "宫中曲二首 二",
        "preface": "",
        "paragraphs": [
            "身轻入宠尽恩私，腰细偏能舞柘枝。",
            "一日新妆抛旧样，六宫争画黑烟眉。"
        ],
        "notes": "",
        "id": "6ae5d42cc52c936a8aa8043c88b3c231"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "七夕",
        "preface": "",
        "paragraphs": [
            "一道鹊桥横渺渺，千声玉佩过玲玲。",
            "别离还有经年客，怅望不如河鼓星。"
        ],
        "notes": "",
        "id": "61dd3e1e340548730e2676baad03f13f"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "八月九月望夕雨",
        "preface": "",
        "paragraphs": [
            "八月繁云连九月，两回三五晦漫漫。",
            "一年怅望秋将尽，不得常娥正面看。"
        ],
        "notes": "",
        "id": "085b9310fedd1cb2096ae7b379c965ff"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "喜雪",
        "preface": "",
        "paragraphs": [
            "长爱谢家能咏雪，今朝见雪亦狂歌。",
            "杨花道即偷人句，不那杨花似雪何。"
        ],
        "notes": "",
        "id": "5b6021be75c8993dea93cac9d5291a30"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "春饮",
        "preface": "",
        "paragraphs": [
            "乌家若下蚁还浮，白玉尊前倒即休。",
            "不是春来偏爱酒，应须得酒遣春愁。"
        ],
        "notes": "",
        "id": "543a837a622aecb09d7169b350224c5b"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "二月望日",
        "preface": "",
        "paragraphs": [
            "长短一年相似夜，中秋未必胜中春。",
            "不寒不暖看明月，况是从来少睡人。"
        ],
        "notes": "",
        "id": "c7d75d9de2e7a20158b86d9da537bba9"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "读远书",
        "preface": "",
        "paragraphs": [
            "两转三回读远书，画簷愁见燕归初。",
            "百花时节教人懒，云髻朝来不欲梳。"
        ],
        "notes": "",
        "id": "e9b8902f5719f4de7b5afc203ba88e96"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "古树",
        "preface": "",
        "paragraphs": [
            "古树欹斜临古道，枝不生花腹生草。",
            "行人不见树少时，树见行人几番老。"
        ],
        "notes": "",
        "id": "0a63f0c113fb81fb5d09c0eb09e76a6a"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "独住僧",
        "preface": "",
        "paragraphs": [
            "百补袈裟一比丘，数茎长睫覆青眸。",
            "多应独住山林惯，唯照寒泉自剃头。"
        ],
        "notes": "",
        "id": "73143c0e4305cd2a9d74629700806dcd"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "伤画松道芬上人",
        "preface": "",
        "paragraphs": [
            "百法驱驰百年寿，五劳消瘦五株松。",
            "昨来闻道严陵死，画到青山第几重。"
        ],
        "notes": "",
        "id": "83014eac12964136af4e65d5f84766a5"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "观钓台画图",
        "preface": "",
        "paragraphs": [
            "一水寂寥青霭合，两崖崔崒白云残。",
            "画人心到啼猨破，欲作三声出树难。"
        ],
        "notes": "",
        "id": "a9e05429e6ae35ecc81b181c610bca09"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "荆巫梦思",
        "preface": "",
        "paragraphs": [
            "楚水白波风袅袅，荆门暮色雨萧萧。",
            "相思合眼梦何处，十二峰高巴字遥。"
        ],
        "notes": "",
        "id": "2b6a356dbe6a134f16e4950cabe5db90"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "浙东故孟尚书种柳",
        "preface": "",
        "paragraphs": [
            "孟家种柳东城去，临水逶迤思故人。",
            "不似当时大司马，重来得见汉南春。"
        ],
        "notes": "",
        "id": "66fb9f6ab66230f63912c6d0c9402d55"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "长洲览古",
        "preface": "",
        "paragraphs": [
            "吴王上国长洲奢，翠黛寒江一道斜。",
            "伤见摧残旧宫树，美人曾插九枝花。"
        ],
        "notes": "",
        "id": "9022a22a8ca037f6d7e2856e51fb525c"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "却归旧山望月有寄",
        "preface": "",
        "paragraphs": [
            "年年明月总相似，大抵人情自不同。",
            "今夜故山依旧见，班家扇样碧峰东。"
        ],
        "notes": "",
        "id": "6879c21f291f9fe570656136fc85f1e3"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "再归松溪旧居宿西林",
        "preface": "",
        "paragraphs": [
            "五粒松深溪水清，众山摇落月偏明。",
            "西林静夜重来宿，暗记人家犬吠声。"
        ],
        "notes": "",
        "id": "6a86c14cd8bff93953fd0266cff56da2"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "玩花五首 一",
        "preface": "",
        "paragraphs": [
            "一树梨花春向暮，雪枝残处怨风来。",
            "明朝渐校无多去，看到黄昏不欲回。"
        ],
        "notes": "",
        "id": "4a764a54ccd8914bf5a8e514d7a14790"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "玩花五首 二",
        "preface": "",
        "paragraphs": [
            "曲尘溪上素红枝，影在溪流半落时。",
            "时人自惜花肠断，春风却是等闲吹。"
        ],
        "notes": "",
        "id": "353f034576132f268d6f7f6cdb2f416d"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "玩花五首 三",
        "preface": "",
        "paragraphs": [
            "朱霞燄燄山枝动，绿野声声杜宇来。",
            "谁为蜀王身作鸟，自啼还自有花开。"
        ],
        "notes": "",
        "id": "d5b73d046adf7ace21214950e29812a6"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "玩花五首 四",
        "preface": "",
        "paragraphs": [
            "谁家踯躅青林里，半见殷花燄燄枝。",
            "忆得倡楼人送客，深红衫子影门时。"
        ],
        "notes": "",
        "id": "099a269e1f86f79288ff1712c638068a"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "玩花五首 五",
        "preface": "",
        "paragraphs": [
            "花到蔷薇明艳绝，燕支颗破麦风秋。",
            "一番弄色一番退，小妇轻妆大妇愁。"
        ],
        "notes": "",
        "id": "a9ae215709c02de6c465ced3999c00ab"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "长庆春",
        "preface": "",
        "paragraphs": [
            "山头水色薄笼烟，久客新愁长庆年。",
            "身上五劳仍病酒，夭桃窗下背花眠。"
        ],
        "notes": "",
        "id": "4a28b490a230d446bf266a8f2fd43dc0"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "山鹧鸪词",
        "preface": "",
        "paragraphs": [
            "南越岭头山鹧鸪，传是当时守贞女。",
            "化为飞鸟怨何人，犹有啼声带蛮语。"
        ],
        "notes": "",
        "id": "83ca59a09868a10513464260d2e5694d"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "郑女出参丈人词",
        "preface": "",
        "paragraphs": [
            "凤钗翠翘双宛转，出见丈人梳洗晚。",
            "掣曳罗绡跪拜时，柳条无力花枝软。"
        ],
        "notes": "",
        "id": "d1522124f495c325bf2910368579ff60"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "春雨",
        "preface": "",
        "paragraphs": [
            "花时闷见联绵雨，云入人家水毁堤。",
            "昨日春风源上路，可怜红锦枉抛泥。"
        ],
        "notes": "",
        "id": "b850255c8736b5c392ffea57d8dd5aa0"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "和白使君木兰花",
        "preface": "",
        "paragraphs": [
            "枝枝转势雕弓动，片片摇光玉剑斜。",
            "见说木兰征戍女，不知那作酒边花。"
        ],
        "notes": "",
        "id": "1da31ca3cc0b5f3e3570eb186ff0fac1"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "正月十五夜呈幕中诸公",
        "preface": "",
        "paragraphs": [
            "宵游二万七千人，独坐重城圈一身。",
            "步月游山俱不得，可怜辜负白头春。"
        ],
        "notes": "",
        "id": "19cc9171e6c94b8b466cf48f494e0768"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "乐府新诗",
        "preface": "",
        "paragraphs": [
            "一声卢女十三弦，早嫁城西好少年。",
            "不羡越溪歌者苦，采莲归去绿窗眠。"
        ],
        "notes": "",
        "id": "36a06148e0f9ca248c1753968b299f03"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "春陪相公看花宴会二首 一",
        "preface": "",
        "paragraphs": [
            "丞相邀欢事事同，玉箫金管咽东风。",
            "百分春酒莫辞醉，明日的无今日红。"
        ],
        "notes": "",
        "id": "7c5f2b75f9481c24dcd733f6f5de8969"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "春陪相公看花宴会二首 二",
        "preface": "",
        "paragraphs": [
            "木兰花谢可怜条，远道音书转寂寥。",
            "春去一年春又尽，几回空上望江桥。"
        ],
        "notes": "",
        "id": "205d6344a3f852fbacf2ea87b7baf9b1"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "牡丹",
        "preface": "",
        "paragraphs": [
            "何人不爱牡丹花，占断城中好物华。",
            "疑是洛川神女作，千娇万态破朝霞。"
        ],
        "notes": "",
        "id": "8c5e438938ec92fab19c60dbc68e59c1"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "过马当",
        "preface": "",
        "paragraphs": [
            "风波隐隐石苍苍，送客灵鸦拂去樯。",
            "三月尽头云叶秀，小姑新著好衣裳。"
        ],
        "notes": "",
        "id": "aa4c64f99c31edb7f76b5f864841631d"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "金谷览古",
        "preface": "",
        "paragraphs": [
            "金谷园中数尺土，问人知是绿珠台。",
            "绿珠歌舞天下绝，唯与石家生祸胎。"
        ],
        "notes": "",
        "id": "1bc24329c0db240d77783c4813f08adb"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "上阳红叶",
        "preface": "",
        "paragraphs": [
            "洛下三分红叶秋，二分翻作上阳愁。",
            "千声万片御沟上，一片出宫何处流。"
        ],
        "notes": "",
        "id": "32d79774f578bfb5e89f51b7151c23f0"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "洛城秋砧",
        "preface": "",
        "paragraphs": [
            "三川水上秋砧发，五凤楼前明月新。",
            "谁为秋砧明月夜，洛阳城里更愁人。"
        ],
        "notes": "",
        "id": "a7d411496fb4edeb62164fdd0aff1f4b"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "和川守侍郎缑山题仙庙",
        "preface": "",
        "paragraphs": [
            "王子缑山石殿明，白家诗句咏吹笙。",
            "安知散席人间曲，不是寥天鹤上声。"
        ],
        "notes": "",
        "id": "07c0b0be730b53e1b24f4f8cb2529ebe"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "和夜题玉泉寺",
        "preface": "",
        "paragraphs": [
            "岁岁云山玉泉寺，年年车马洛阳尘。",
            "风清月冷水边宿，诗好官高能几人。"
        ],
        "notes": "",
        "id": "8ac685a4526b68f5f02e0526039df61c"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "和秋游洛阳",
        "preface": "",
        "paragraphs": [
            "洛阳自古多才子，唯爱春风烂漫游。",
            "今到白家诗句出，无人不咏洛阳秋。"
        ],
        "notes": "",
        "id": "68fa3ef85b188daf0a6de610862683f5"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "和嘲春风",
        "preface": "",
        "paragraphs": [
            "源上拂桃烧水发，江边吹杏暗园开。",
            "可怜半死龙门树，懊恼春风作底来。"
        ],
        "notes": "",
        "id": "c2b9002b6d36189095bfc46d6a39b1fa"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "侍郎宅泛池",
        "preface": "",
        "paragraphs": [
            "莲子花边回竹岸，鸡头叶上荡兰舟。",
            "谁知洛北朱门里，便到江南绿水游。"
        ],
        "notes": "",
        "id": "767f952b8e9aef2f750acc7bd4e116c5"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "和侍郎邀宿不至",
        "preface": "",
        "paragraphs": [
            "蟾蜍有色门应锁，街鼓无声夜自深。",
            "料得白家诗思苦，一篇诗了一弹琴。"
        ],
        "notes": "",
        "id": "9ae0e14a25aeaea9803a4a39a838a3ae"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "自鄂渚至河南将归江外留辞侍郎",
        "preface": "",
        "paragraphs": [
            "一生所遇唯元白，天下无人重布衣。",
            "欲别朱门泪先尽，白头游子白身归。"
        ],
        "notes": "",
        "id": "a6ef67644aaa390fd43a50733868c4ab"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "蛮入西川后",
        "preface": "",
        "paragraphs": [
            "守隘一夫何处在，长桥万里只堪伤。",
            "纷纷塞外乌蛮贼，驱尽江头濯锦娘。"
        ],
        "notes": "",
        "id": "592b1209fb8a7e42788238df15dd04d0"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "忆紫溪",
        "preface": "",
        "paragraphs": [
            "长忆紫溪春欲尽，千岩交映水回斜。",
            "岩空水满溪自紫，水态更笼南烛花。"
        ],
        "notes": "",
        "id": "5e3413002e0975c20ef5b4cc9bd4ebec"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "夸红槿",
        "preface": "",
        "paragraphs": [
            "谁道槿花生感促，可怜相计半年红。",
            "何如桃李无多少，并打千枝一夜风。"
        ],
        "notes": "",
        "id": "5925144b80d389f4b3acedb1bf6deca0"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "题缙云山鼎池二首 一",
        "preface": "",
        "paragraphs": [
            "黄帝旌旗去不回，空余片石碧崔嵬。",
            "有时风卷鼎湖浪，散作晴天雨点来。"
        ],
        "notes": "",
        "id": "f1b0c93dd59dd86ccb850cfbaa1649c3"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "题缙云山鼎池二首 二",
        "preface": "",
        "paragraphs": [
            "天地茫茫成古今，仙都凡有几人寻。",
            "到来唯见山高下，只是不知湖浅深。"
        ],
        "notes": "",
        "id": "6551d2987976e1188f99304ec357ae75"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "宿冽上人房",
        "preface": "",
        "paragraphs": [
            "浮生不定若蓬飘，林下真僧偶见招。",
            "觉后始知身是梦，更闻寒雨滴芭蕉。"
        ],
        "notes": "",
        "id": "ed04fa1cc048a07f684691cce29070b7"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "汴河览古",
        "preface": "",
        "paragraphs": [
            "炀帝龙舟向此行，三千宫女采桡轻。",
            "渡河不似如今唱，为是杨家怨思声。"
        ],
        "notes": "",
        "id": "3a235527e3c8f31c318757e230f32bed"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "柬白丈人",
        "preface": "",
        "paragraphs": [
            "昔时丈人鬓发白，千年松下锄茯苓。",
            "今来见此松树死，丈人斩新鬓发青。"
        ],
        "notes": "",
        "id": "51b1a0587d9cfff74bfc6d8d4d0579f3"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "览镜词",
        "preface": "",
        "paragraphs": [
            "宝镜磨来寒水清，青衣把就绿窗明。",
            "潘郎懊恼新秋发，拔却一茎生两茎。"
        ],
        "notes": "",
        "id": "e304ffd84cab8816e7c8fa8025d22cb7"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "寄玄阳先生",
        "preface": "",
        "paragraphs": [
            "不能相见见人传，{山瞿}岸山中岱岸边。",
            "颜貌只如三二十，道年三百亦藏年。"
        ],
        "notes": "",
        "id": "03ae96b9be3cd5930ec7795a5bf6af52"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "白人",
        "preface": "",
        "paragraphs": [
            "煖风入烟花漠漠，白人梳洗寻常薄。",
            "泥郎为插珑璁钗，争教一朵牙云落。"
        ],
        "notes": "",
        "id": "8403ce5713ef76677d0e195f35be0ce1"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "奉酬元相公上元",
        "preface": "",
        "paragraphs": [
            "出拥楼船千万人，入为台辅九霄身。",
            "如何更羡看灯夜，曾见宫花拂面春。"
        ],
        "notes": "",
        "id": "b2db610817753b6240db702ea5dea8ea"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "奉和鹦鹉",
        "preface": "",
        "paragraphs": [
            "毛羽曾经翦处残，学人言语道暄寒。",
            "任饶长被金笼阖，也免栖飞雨雪难。"
        ],
        "notes": "",
        "id": "b0dddb3554d0b4582a6072a59cd6f46c"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "将至妙喜寺",
        "preface": "",
        "paragraphs": [
            "清风袅袅越水陂，远树苍苍妙喜寺。",
            "自有车轮与马蹄，未曾到此波心地。"
        ],
        "notes": "",
        "id": "5b80e6763174d1747f4b1ee695bce84c"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "红蕉",
        "preface": "",
        "paragraphs": [
            "红蕉曾到岭南看，校小芭蕉几一般。",
            "差是斜刀翦红绢，卷来开去叶中安。"
        ],
        "notes": "",
        "id": "80cebd9e46a568233c072cc71f4a42e8"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "见少室",
        "preface": "",
        "paragraphs": [
            "适我一箪孤客性，问人三十六峰名。",
            "青云无忘白云在，便可嵩阳老此生。"
        ],
        "notes": "",
        "id": "89073e2648eee9ce3fb2c4dab4555607"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "语儿见新月",
        "preface": "",
        "paragraphs": [
            "几处天边见新月，经过草市忆西施。",
            "娟娟水宿初三夜，曾伴愁蛾到语儿。"
        ],
        "notes": "",
        "id": "5bf03c2080e6d20db01325c6950f2e66"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "回施先辈见寄新诗二首 一",
        "preface": "",
        "paragraphs": [
            "九幽仙子西山卷，读了绦绳系又开。",
            "此卷玉清宫里少，曾寻真诰读诗来。"
        ],
        "notes": "",
        "id": "e3fcb8715e3622f1251af61381352354"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "回施先辈见寄新诗二首 二",
        "preface": "",
        "paragraphs": [
            "紫河车里丹成也，皂荚枝头早晚飞。",
            "料得仙宫列仙[籍]，如君进士出身稀。"
        ],
        "notes": "",
        "id": "e82282b1a4b9d25c4ee83a29555fd2cb"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "送沈亚之赴郢掾",
        "preface": "",
        "paragraphs": [
            "千万乘骢沈司户，不须惆怅郢中游。",
            "几年白雪无人唱，今日唯君上雪楼。"
        ],
        "notes": "",
        "id": "989e8801aba08caa08f0fadd0c7a0287"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "答白公",
        "preface": "",
        "paragraphs": [
            "高景争来草木头，一生心事酒前休。",
            "山公自是仙人侣，携手醉登城上楼。"
        ],
        "notes": "",
        "id": "d677863da794118c7da327b38106042b"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "青山旧路在，白首醉还乡。",
            "试到第三桥，便入千顷花。",
            "乱后见淮水，归心忽迢遥。",
            "乍疑鲸喷浪，忽似鹢凌风。",
            "呀呷汀洲动，喧阗里巷空。"
        ],
        "notes": "",
        "id": "9bd1b2eb4b7a76b2254f8e23de58fe45"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "九销山",
        "preface": "",
        "paragraphs": [
            "人行之字路嵚巇，九销青山胜九疑。",
            "祇被但白云生不断，无端点破碧琉璃。",
            "（见道士孟宗宝集虚所编《洞霄诗集》卷一。",
            "）（〖1〗邓牧《洞霄图志》卷二《山水门》《九锁山》条：「自余杭西郭外，行十有八里，逆溪水上，左右合七峰，皆拔地数百尺。",
            "其趾犬牙相错，行路并溪屈折者九，故云九锁。",
            "好事者悉命以名。",
            "」）。"
        ],
        "notes": "",
        "id": "d31fe5d7a5389255bd56cd938af2cbb8"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "游安禅寺",
        "preface": "",
        "paragraphs": [
            "欲到安禅游圣概，先观涌塔出香城。",
            "楼台有日连云汉，壑谷无年断水声。",
            "倚竹并肩青玉立，上桥如踏白虹行。",
            "伤嗟置寺碑交碎，不见梁朝施主名。",
            "（《严陵集》一）。"
        ],
        "notes": "",
        "id": "df6196689661714484beb22d267fd2db"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "苏小小墓",
        "preface": "",
        "paragraphs": [
            "古木寒鸦噪夕阳，六朝遗恨草茫茫。",
            "水如香篆船如叶，咫尺西陵不见郎。",
            "（《舆地纪胜三《嘉兴府·古迹》（熊飞云《宋诗纪事》卷二十二据《嘉兴府志补》收此诗为沈括作。",
            "今按徐凝有《嘉兴寒食》诗咏及苏小小墓，此诗疑因脱冒而误归其名下。",
            "沈括《长兴集》存本诗皆缺失，尚难定谳，姑仍存。",
            "）。"
        ],
        "notes": "",
        "id": "c4474fd995bfab04236678d4c5aa9791"
    },
    {
        "author": "徐凝",
        "dynasty": "唐",
        "type": "诗",
        "rhythmic": "",
        "title": "宿猿洞",
        "preface": "",
        "paragraphs": [
            "万屋人家云阁下，一屏烟水石桥西。",
            "（见《舆地纪胜》卷一二八《福州》）。"
        ],
        "notes": "",
        "id": "fbd61d98f678c430c26eff924835edb3"
    }
]