[
    {
        "author": "徐觐",
        "dynasty": "宋",
        "type": "诗",
        "rhythmic": "",
        "title": "与客登山",
        "preface": "",
        "paragraphs": [
            "与客登山去，山阴路未干。",
            "就暄分石坐，随处带书看。",
            "宿雨添溪阔，春风入袖寒。",
            "却因樵客引，寻得一丛兰。"
        ],
        "notes": "",
        "id": "375adde75c9d25f9a7407b5fea50dfaa"
    },
    {
        "author": "徐觐",
        "dynasty": "宋",
        "type": "诗",
        "rhythmic": "",
        "title": "秣陵秋望",
        "preface": "",
        "paragraphs": [
            "诸史六朝事，同为望远空。",
            "几年无王气，今日但西风。",
            "客舍秦淮上，行宫夕照中。",
            "数株霜后叶，犹傍坏陵红。"
        ],
        "notes": "",
        "id": "b3d8e4b808b76cc661152d7fd19f25e5"
    },
    {
        "author": "徐觐",
        "dynasty": "宋",
        "type": "诗",
        "rhythmic": "",
        "title": "送友人",
        "preface": "",
        "paragraphs": [
            "高帆且莫张，月色满离觞。",
            "此夕一何短，去程如许长。",
            "落梅吹怨笛，微雪洒行装。",
            "去去深山里，因高莫望乡。"
        ],
        "notes": "",
        "id": "d4a710dbf9edd1550a201cd1c4259642"
    }
]