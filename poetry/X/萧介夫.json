[
    {
        "author": "萧介夫",
        "dynasty": "宋",
        "type": "诗",
        "rhythmic": "",
        "title": "将进酒歌",
        "preface": "",
        "paragraphs": [
            "劝君莫累黑山土，累得黑山竟何补。",
            "劝君莫勒燕然石，勒得燕然又何益。",
            "百年岁月能几何，萤烛光中都瞬息。",
            "我今安得万丈梯，腾腾直上天街墀。",
            "剪拆金乌翅，戳下玉兔蹄。",
            "使玉兔不能走，金乌不得飞。",
            "然后举泰山为肉林，东海为酒池。",
            "君不见吴王台下秋风悲，金谷园中春草衰。",
            "不如相逢且饮酒，齐声拍掌大唱金缕衣。"
        ],
        "notes": "",
        "id": "e664d0fa40af9b71d7d2d94244781dad"
    }
]