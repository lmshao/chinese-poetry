[
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "清常寺",
        "preface": "",
        "paragraphs": [
            "佛庐尘不到，客枕梦频惊。",
            "淅淅山风响，纤纤隙月明。",
            "烟云春渐暖，钟磬晓逾清。",
            "踪迹奔驰里，飘浮媿此生。"
        ],
        "notes": "",
        "id": "9fe8aa5ca2cc802566d6c516a129f6bf"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "龙回院",
        "preface": "",
        "paragraphs": [
            "堂殿尘埃外，轩櫺紫翠中。",
            "凭栏千嶂雨，欹枕半窗风。",
            "得意何妨僻，寻幽岂易穷。",
            "分张闲草木，一一见春工。"
        ],
        "notes": "",
        "id": "f553d7df97b7d5658f8376eb143a82f0"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "玉山观",
        "preface": "",
        "paragraphs": [
            "微明灯火夜堂幽，听彻丝桐万虑休。",
            "骨冷魂清眠不得，竹风萧瑟满庭秋。"
        ],
        "notes": "",
        "id": "4d7675105088d9d1c8b9ca8b1091eba3"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "鼇溪  其一",
        "preface": "",
        "paragraphs": [
            "数版小桥横晚晴，两行古木弄春荣。",
            "不知多少夜来雨，水到岸头浑欲平。"
        ],
        "notes": "",
        "id": "e464e459da0b42cb0f6d47a7a2d22cf0"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "鼇溪  其二",
        "preface": "",
        "paragraphs": [
            "蔼蔼烟云望眼昏，乱红翻迳绿遮门。",
            "一声啼鸟在何处，山外人家桑柘村。"
        ],
        "notes": "",
        "id": "5bdd3bab6a0f7ff19dff36292bf103c6"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "追和邵祭酒柬吕太学",
        "preface": "",
        "paragraphs": [
            "艰难方见救时在，一介儒生为国哀。",
            "六豕奸雄千古恨，二龙奔驭几时回。",
            "道州自分填沟壑，天诏何须贲草莱。",
            "我识先生心似铁，宸章莫更苦相催。"
        ],
        "notes": "",
        "id": "eb2b857adecec978213a759301e5cc83"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "复朱晦庵",
        "preface": "",
        "paragraphs": [
            "笑指长沙擅阃，来向吾乡假途。",
            "一段忙中说话，无非孔孟工夫。"
        ],
        "notes": "",
        "id": "013945b56ca8db4a4129bdd783594dd7"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "劝农",
        "preface": "",
        "paragraphs": [
            "莫入州衙与县衙，劝君勤理旧生涯。",
            "池塘多放聊添税，田地深耕足养家。",
            "教子教孙须教义，栽桑栽柘胜栽花。",
            "闲非闲是都休管，渴饮清泉困饮茶。"
        ],
        "notes": "",
        "id": "abc4c741e9a376f5ecdebc00ff46f363"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "六瑞堂",
        "preface": "",
        "paragraphs": [
            "循良天惠海边头，波浪澄清宿雾收。",
            "才把一麾来北阙，便惊六瑞到南州。",
            "日高双影亭亭并，风动孤香冉冉浮。",
            "好作画图献当宁，御屏风上永传休。"
        ],
        "notes": "",
        "id": "eb0c3a5a0fc0c81e4c497365b8998fa2"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "会刘子东夜饮",
        "preface": "",
        "paragraphs": [
            "夹江居民万家邑，朱楼碧瓦炊烟湿。",
            "笋舆登顿渡飞桥，半曲春梁龙起蛰。",
            "门前柳叶翻霜风，小驿旧是神仙宫。",
            "平时对面不得语，一灯从容今夕同。",
            "呼童急持酒为帚，扫尽闲愁那更有。",
            "人生聚散无定期，但知胶漆情如旧。",
            "君方游戏亲戎行，我亦酸寒尉溧阳。",
            "弃家从官岂得已，相与望云思故乡。"
        ],
        "notes": "",
        "id": "2591c0e78cd68a03ad1acade492da09b"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "至曾田市贻管巡检  其一",
        "preface": "",
        "paragraphs": [
            "一年三过曾田市，春去秋来瞬息间。",
            "安得此身无俗累，清高长似寨前山。"
        ],
        "notes": "",
        "id": "c3704d3df3be2a7ca1a8164958a39898"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "至曾田市贻管巡检  其二",
        "preface": "",
        "paragraphs": [
            "将军齐相夷吾后，不用干戈盗自清。",
            "回首江南望江北，故乡天际暮云平。"
        ],
        "notes": "",
        "id": "653853b3181b61328f9cd0f7ba63642b"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "南真观",
        "preface": "",
        "paragraphs": [
            "人烟一簇古溪头，竹树低昂映碧流。",
            "曳杖不知山路险，南真观里谒浮丘。"
        ],
        "notes": "",
        "id": "21e613bd1bcac990fc3d6c366e58682d"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "延福寺",
        "preface": "",
        "paragraphs": [
            "阅世岩松古，随人径藓斑。",
            "楼台云冉冉，沙石水潺潺。",
            "兴出崎岖外，身行杳霭间。",
            "通天知有路，一笑槛前山。"
        ],
        "notes": "",
        "id": "6c1bdc98e8147d4871d83c47d5715a7d"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "严隠君九龄适轩",
        "preface": "",
        "paragraphs": [
            "陶公勋业在姑苏，扁舟归来春水湖。",
            "张良亦从赤松子，抛掷兵闲黄石书。",
            "平吴戮项本无事，所适定非真适意。",
            "战酣人境强回头，晚乃逍遥脱尘累。",
            "先生之适真天然，浩气养得归林泉。",
            "一生袖却夺标手，名利过眼如云烟。",
            "清风丈室数椽足，幕天席地月为烛。",
            "径有幽花杖履香，窗延野竹缥缃绿。",
            "天边白云不可呼，空中野鹤随所如。",
            "延年美意复谁解，拂麈岸巾聊自娱。",
            "松纹簟滑琉璃色，卧展南华书一帙。",
            "先生之适真天然，不速还嗔叩门客。"
        ],
        "notes": "",
        "id": "7069ef97aecaa7afc6eda72905fcca8c"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "读书台",
        "preface": "",
        "paragraphs": [
            "莓苔点点路层层，此地分明胜概增。",
            "天上楼台山上寺，云边钟鼓月边僧。",
            "青松鹤梦生秋吹，宝塔星华见夜灯。",
            "消尽尘襟三万斛，石床闲倚古萝藤。"
        ],
        "notes": "",
        "id": "43b8a00fc469d19175763fe219867f4e"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "送子岘之官萍乡  其一",
        "preface": "",
        "paragraphs": [
            "圣主除官本为民，吾儿何幸到簪绅。",
            "但须因此行方便，不必为冬更学春。"
        ],
        "notes": "",
        "id": "4a1e50fe7c798244f8f3510288a3cd9b"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "送子岘之官萍乡  其二",
        "preface": "",
        "paragraphs": [
            "吏师吾昔得三贤，回首思之几许年。",
            "屈指利名多少事，其间廉节最为先。"
        ],
        "notes": "",
        "id": "8117779fa61769d5e7642fd4770581e7"
    },
    {
        "author": "谢谔",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "金房开达皆名州，盛山更在天上头。"
        ],
        "notes": "",
        "id": "0e8df91b019477fa14d72429084ef206"
    }
]