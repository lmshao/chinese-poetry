[
    {
        "author": "薛朋龟",
        "dynasty": "宋",
        "type": "诗",
        "rhythmic": "",
        "title": "和潘良贵三江亭韵",
        "preface": "",
        "paragraphs": [
            "爽气寒光四壁侵，青山千仞水千寻。",
            "远观吾里瀛洲路，怅望谁人魏阙心。",
            "春到已多鸣珮玉，酒酣应有解貂金。",
            "紫微太守经营巧，消得时贤次第吟。"
        ],
        "notes": "",
        "id": "495869bf1b5fe50add9cf79af0923551"
    },
    {
        "author": "薛朋龟",
        "dynasty": "宋",
        "type": "诗",
        "rhythmic": "",
        "title": "岱岳篇雪中送华山人东游",
        "preface": "",
        "paragraphs": [
            "七十二君已绵邈，乾坤只今留岱岳。",
            "烟书云篆吊秦碑，万圣千灵朝汉朔。",
            "白日雕旛路相望，夜深仙乐张天上。",
            "日观天门踊跃登，芒作双鞋藜作杖。",
            "匹练吴门见几人，向来寂寞空山春。",
            "溪花谷树忽生色，一朝若为山人新。",
            "君行正直年华谢，山雪纷纷向君下。",
            "去看九州玉削成，孤高始信岱岳名。",
            "若趁长风竟飞举，鹅毛柳絮同身轻。"
        ],
        "notes": "",
        "id": "0bbd6d0abbbd689ef959ede5ac2760a2"
    },
    {
        "author": "薛朋龟",
        "dynasty": "宋",
        "type": "诗",
        "rhythmic": "",
        "title": "江船",
        "preface": "",
        "paragraphs": [
            "夜色千山白，扁舟独进迟。",
            "乡心共帆急，世路与波随。",
            "性野禽鱼习，官寒故旧知。",
            "江梅如爱客，早放岁寒枝。"
        ],
        "notes": "",
        "id": "e2666e4228a8c62bb09e68de85b02fdd"
    },
    {
        "author": "薛朋龟",
        "dynasty": "宋",
        "type": "诗",
        "rhythmic": "",
        "title": "露",
        "preface": "",
        "paragraphs": [
            "乘兴访村家，微微见露华。",
            "暗滋三径草，晴溅一庭花。",
            "梦入关河湿，凉生更漏赊。",
            "清江千万里，何处点蒹葭。"
        ],
        "notes": "",
        "id": "c27eebf947e5c81f4af7abe3f04377fe"
    },
    {
        "author": "薛朋龟",
        "dynasty": "宋",
        "type": "诗",
        "rhythmic": "",
        "title": "见雁",
        "preface": "",
        "paragraphs": [
            "寒衣九月授他乡，遂见征鸿序一行。",
            "秋色未深先避雪，边声忽到又随霜。",
            "曾愁天路罹矰缴，只想中原食稻粱。",
            "汉使不归书不系，至今塞有客沾裳。"
        ],
        "notes": "",
        "id": "139803e3b35e3b1ab427aa7658a2b5a1"
    },
    {
        "author": "薛朋龟",
        "dynasty": "宋",
        "type": "诗",
        "rhythmic": "",
        "title": "剡中别吴客",
        "preface": "",
        "paragraphs": [
            "百道飞流向剡飞，高田不歉下田肥。",
            "吴人只道吴山好，黄独如拳也救饥。"
        ],
        "notes": "",
        "id": "6c14d73f58c4092a0c728ee1bebbb377"
    },
    {
        "author": "薛朋龟",
        "dynasty": "宋",
        "type": "诗",
        "rhythmic": "",
        "title": "咏秋葵",
        "preface": "",
        "paragraphs": [
            "安肯向春阴，群然发锦林。",
            "黄存秋后色，赤抱日边心。",
            "喜附兰阶臭，羞夸菊砌金。",
            "敢忘涓滴润，雨露不时临。"
        ],
        "notes": "",
        "id": "aa2555d74437804362cf5aecced55210"
    }
]