[
    {
        "author": "薛嗣昌",
        "dynasty": "宋",
        "type": "诗",
        "rhythmic": "",
        "title": "宿草堂寺",
        "preface": "",
        "paragraphs": [
            "驰车晚叩古禅林，乔木参天一径深。",
            "门外乱山连翠色，竹间流水潄清音。",
            "幽怀暂喜来栖处，高士遗踪悉访寻。",
            "谁会宗风当日意，庭前苍桧尚青阴。"
        ],
        "notes": "",
        "id": "4b8b39e66795b5882577bd338bb91d59"
    },
    {
        "author": "薛嗣昌",
        "dynasty": "宋",
        "type": "诗",
        "rhythmic": "",
        "title": "栖岩寺",
        "preface": "",
        "paragraphs": [
            "出郭自然尘事少，携家况作栖岩行。",
            "千寻尽处暮云碧，万籁息时霜月明。",
            "林外扶疏竹影碎，岭头依约松风声。",
            "他年若此卜幽隠，兴来更遂登临情。"
        ],
        "notes": "",
        "id": "a152c4298b22bdafc81a2644bf4736d7"
    }
]