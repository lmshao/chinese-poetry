[
    {
        "author": "奚岊",
        "dynasty": "宋",
        "type": "词",
        "rhythmic": "华胥引",
        "title": "",
        "preface": "",
        "paragraphs": [
            "澄空无际，一幅轻绡，素秋弄色。",
            "翦翦天风，飞飞万里，吹净遥碧。",
            "想玉杵芒寒，听珮环无迹。",
            "圆缺何心，有心偏向歌席。",
            "多少情怀，甚年年、共怜今夕。",
            "蕊宫珠殿，还吟飘香秀笔。",
            "隐约霓裳声度，认紫霞楼笛。",
            "独鹤归来，更无清梦成觅。"
        ],
        "notes": "",
        "id": "024eb7428bb802e83d78f3ce6da4d866"
    },
    {
        "author": "奚岊",
        "dynasty": "宋",
        "type": "词",
        "rhythmic": "声声慢",
        "title": "",
        "preface": "",
        "paragraphs": [
            "秋声淅沥，楚棹吴鞭，相逢易老颜色。",
            "桐竹鸣骚音韵，水云空觅。",
            "炎凉自今自古，信浮生、有谁禁得。",
            "漫回首，问黄花还念，故人犹客。",
            "莫管红香狼籍。",
            "兰蕙冷，偏他露知霜识。",
            "木落山空心事，对秋明白。",
            "征衣暗尘易染，算江湖、随人宽窄。",
            "正无据，看寒蟾、飞上暮碧。"
        ],
        "notes": "",
        "id": "f4c924a8844344821c505a26863eb2ad"
    },
    {
        "author": "奚岊",
        "dynasty": "宋",
        "type": "词",
        "rhythmic": "宴瑶池・越江吟",
        "title": "",
        "preface": "",
        "paragraphs": [
            "紫鸾飞舞，又东华宴罢，归步凝碧。",
            "缥缈天风吹送处，泠泠珮声清逸。",
            "青童两两，争笑拈、琪花半折。",
            "羽衣寒露香披，翠幢珠辂去云疾。",
            "西真还又传帝敕。",
            "霞城检校，问学仙消息。",
            "玉府高寒，有不老丹容，自然琼液。",
            "人间尘梦，应误认、烟痕雾迹。",
            "洞云依约开时，丹华飞素白。"
        ],
        "notes": "",
        "id": "97162cb0169afd5ee66209a61219b596"
    },
    {
        "author": "奚岊",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "踏破秋痕，向虚堂、细问新凉踪迹。",
            "野客从来无管领，独鹤自还空碧。",
            "红日重开，翠华曾到，应恨湖光窄。",
            "游龙别后，两山依旧南北。",
            "无语野草闲花，似嗔人问，万事今非昔。",
            "古木苍烟无限意，只有吟魂知得。",
            "歌舞百年，是非一醉，未必西风识。",
            "浩歌归去，满船风雨凄恻。"
        ],
        "notes": "",
        "id": "92f5d84e0e67a133ceed04e9d596eb23"
    },
    {
        "author": "奚岊",
        "dynasty": "宋",
        "type": "词",
        "rhythmic": "永遇乐",
        "title": "",
        "preface": "",
        "paragraphs": [
            "一雁斜阳，乱蛩衰草，天净秋远。",
            "独立西风，星星鬓影，疑被蕖霜染。",
            "蹇修何处，秋深湘水，隐约数峰青浅。",
            "想而今，亭亭皓月，共谁倚阑凄惋。",
            "瑶箱翠袭，玉奁芸剪，暗里泪化偷溅。",
            "一日思量，十年瘦削，春色回眸减。",
            "雕鸾好在，文箫重许，罍酒试香庭苑。",
            "正销魂，馀霞散碧，暮鸦数点。"
        ],
        "notes": "",
        "id": "1ff0ad4a61961d7d7f1314e9ab9f7bd5"
    },
    {
        "author": "奚岊",
        "dynasty": "宋",
        "type": "词",
        "rhythmic": "芳草",
        "title": "",
        "preface": "",
        "paragraphs": [
            "笑湖山、纷纷歌舞，花边如梦如薰。",
            "响烟惊落日，长桥芳草外，客愁醒。",
            "天风送远，向两山、唤醒痴云。",
            "犹自有、迷林去鸟，不信黄昏。",
            "销凝。",
            "油车归后，一眉新月，独印湖心。",
            "蕊宫相答处，空岩虚谷应，猿语香林。",
            "正酣红紫梦，便市朝、有耳谁听。",
            "怪玉兔、金乌不换，只换愁人。"
        ],
        "notes": "",
        "id": "32d42b5a4a23a87b5f1d603db4f1e7c3"
    },
    {
        "author": "奚岊",
        "dynasty": "宋",
        "type": "词",
        "rhythmic": "解连环",
        "title": "",
        "preface": "",
        "paragraphs": [
            "霁环新掠。",
            "正风回浪影，时摇城脚。",
            "叹天涯、春草无伦，似凝伫当时，柳颦花弱。",
            "步锦珠沉，谩一眸、千年如昨。",
            "信龙楼凤阁，无奈都由，笑歌休却。",
            "斜阳柳边自落。",
            "听幽禽两两，沙际停泊。",
            "道世问、多少闲愁，总输与扁舟，五湖游乐。",
            "便买蓑衣，又生怕、鱼龙风恶。",
            "把从前、万事对酒，且休问著。"
        ],
        "notes": "",
        "id": "cb2c02cb91474aa7767d99f48dabc481"
    },
    {
        "author": "奚岊",
        "dynasty": "宋",
        "type": "词",
        "rhythmic": "醉蓬莱",
        "title": "",
        "preface": "",
        "paragraphs": [
            "又扁舟东下，水树青圆，雨榴红薄。",
            "燕子愁多，在重重帘幕。",
            "杖屧山阴，而今休更问，月尖眉约。",
            "双杏盟寒，七香珠坠，歌尘飘泊。",
            "莫倚危阑，怨深黄竹，一鹤归来，乱峰飞落。",
            "笑色凌波，任雾抽烟邈。",
            "飘渺生香池冷，湘水外，片云如削。",
            "昨夜离人，游仙梦远，天风吹觉。"
        ],
        "notes": "",
        "id": "9096bcdb535db59435cecaecf784559d"
    },
    {
        "author": "奚岊",
        "dynasty": "宋",
        "type": "词",
        "rhythmic": "长相思慢",
        "title": "",
        "preface": "",
        "paragraphs": [
            "日折霜檐，寒欺雾幕，晴枝浅弄春华。",
            "惊回绮梦，独拥绫衾，腮痕微印朝霞。",
            "倦起心情，念风移霜换，依旧天涯。",
            "雁影水云斜。",
            "算相思、一点愁赊。",
            "问橘楚橙吴，旧香犹在，别后襟袖输他。",
            "琴心知未许，想钿钗、流落谁家。",
            "怕上高楼，归思还、斜阳暮鸦。",
            "几多年、江湖浪识，知心只许梅花。"
        ],
        "notes": "",
        "id": "e07c45bf630aacfd29e31de34ca57b41"
    },
    {
        "author": "奚岊",
        "dynasty": "宋",
        "type": "词",
        "rhythmic": "齐天乐",
        "title": "",
        "preface": "",
        "paragraphs": [
            "金飙吹净人间暑。",
            "连朝弄凉新雨。",
            "万宝功成，无人解得，秋入天机深处。",
            "闲中自数。",
            "几心酌乾坤，手斟霜露。",
            "护了山河，共看元影在银兔。",
            "而今神仙正好，向青空觅个，冲澹襟宇。",
            "帝念群生，如何便肯，从我乘风归去。",
            "夷游洞府。",
            "把月抒云机，教他儿女。",
            "水逸山明，此情天付与。"
        ],
        "notes": "",
        "id": "03f2c7d7ffc4a864e2c27a58e136907f"
    }
]