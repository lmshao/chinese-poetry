[
    {
        "author": "徐敞",
        "dynasty": "唐",
        "type": "诗",
        "rhythmic": "",
        "title": "月暎清淮流",
        "preface": "",
        "paragraphs": [
            "遥夜淮弥净，浮空月正明。",
            "虚无含气白，凝澹暎波清。",
            "见底深还浅，居高缺复盈。",
            "处柔知坎德，持洁表阴精。",
            "利物功难并，和光道已成。",
            "安流方利涉，应鉴此时情。"
        ],
        "notes": "",
        "id": "940ab0e99c88059c646022a5e9dd4e65"
    },
    {
        "author": "徐敞",
        "dynasty": "唐",
        "type": "诗",
        "rhythmic": "",
        "title": "圆灵水镜",
        "preface": "",
        "paragraphs": [
            "浮光上东洛，杨彩满圆灵。",
            "明灭沦江水，盈虚逐砌蓂。",
            "不分沙岸白，偏照海山清。",
            "练色临窗牖，蟾光霭户庭。",
            "成轮疑璧影，初魄类弓形。",
            "远近凝清质，娟娟出众星。"
        ],
        "notes": "",
        "id": "e7f30e5f9c105c302efa6d0402e2b454"
    },
    {
        "author": "徐敞",
        "dynasty": "唐",
        "type": "诗",
        "rhythmic": "",
        "title": "虹藏不见",
        "preface": "",
        "paragraphs": [
            "迎冬小雪至，应节晚虹藏。",
            "玉气徒成象，星精不散光。",
            "美人初比色，飞鸟罢呈祥。",
            "石涧收晴影，天津失彩梁。",
            "霏霏空暮雨，杳杳暎残阳。",
            "舒卷应时令，因知圣历长。"
        ],
        "notes": "",
        "id": "ead157fcaa535da4f3f4a631572a12eb"
    },
    {
        "author": "徐敞",
        "dynasty": "唐",
        "type": "诗",
        "rhythmic": "",
        "title": "白露为霜",
        "preface": "",
        "paragraphs": [
            "早寒青女至，零露结为霜。",
            "入夜飞清景，凌晨积素光。",
            "驷星初皙皙，葭菼复苍苍。",
            "色冒沙滩白，威加木叶黄。",
            "鲜辉袭纨扇，杀气掩干将。",
            "葛屦那堪履，徒令君子伤。"
        ],
        "notes": "",
        "id": "ffa8638eb4e87661f4dad792523c9162"
    },
    {
        "author": "徐敞",
        "dynasty": "唐",
        "type": "诗",
        "rhythmic": "",
        "title": "赋得金茎露",
        "preface": "",
        "paragraphs": [
            "武帝贵长生，延年饵玉英。",
            "铜盘贮珠露，仙掌抗金茎。",
            "拂曙氛埃敛，凌空沆瀣清。",
            "岧嶤捧瑞气，巃嵸出宫城。",
            "势入浮云耸，形标霁色明。",
            "大君当御宇，何必去蓬瀛。"
        ],
        "notes": "",
        "id": "a5e1f576b4b78f0795852a9b99cb701c"
    }
]