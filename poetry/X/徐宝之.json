[
    {
        "author": "徐宝之",
        "dynasty": "宋",
        "type": "诗",
        "rhythmic": "",
        "title": "水西村",
        "preface": "",
        "paragraphs": [
            "又过江头黯淡时，野梅初见雪前枝。",
            "水霞错落书秦篆，烟树凄迷画楚辞。",
            "山店灯残人亦睡，寒洲月上雁先知。",
            "自题秋叶寻前梦，薄酒残蔬当夕炊。"
        ],
        "notes": "",
        "id": "8a82e3dd3681ed32c67f86dc7ed7734c"
    },
    {
        "author": "徐宝之",
        "dynasty": "宋",
        "type": "诗",
        "rhythmic": "",
        "title": "寄李南金",
        "preface": "",
        "paragraphs": [
            "野风摇枯荄，长夜山雨寒。",
            "梦忽堕千里，扶胥黄木湾。",
            "美人秋水容，众芳洁初服。",
            "海树鸣骚骚，醉吟瘴云宿。",
            "忆昔西窗眠，三谿月如水。",
            "忽作千日别，人生别能几。",
            "有客从南来，说君新况好。",
            "升沉何足云，令德似为宝。",
            "同袍涧谷友，掉臂青云端。",
            "而我卧山阿，淡心如露兰。",
            "手种麓下梅，半吐欲迟雪。",
            "再三拂霜纨，待君画孤洁。",
            "寄书何时到，岁晚百念中。",
            "天涯一望断，雁远夕阳红。"
        ],
        "notes": "",
        "id": "8bcf28f8c457810bb1f083ce83429727"
    },
    {
        "author": "徐宝之",
        "dynasty": "宋",
        "type": "诗",
        "rhythmic": "",
        "title": "寄潘子善",
        "preface": "",
        "paragraphs": [
            "少阳一疏折群奸，拂袖归来日月闲。",
            "误国小人犹法从，扣阍诸子自贤关。",
            "是非颇亦通千古，义利那能立两间。",
            "若向西湖浮画舫，好倾巵酒酹孤山。"
        ],
        "notes": "",
        "id": "c88ea61d11892d9f3e033c0f78a1b02f"
    },
    {
        "author": "徐宝之",
        "dynasty": "宋",
        "type": "诗",
        "rhythmic": "",
        "title": "寄远词二首  其一",
        "preface": "",
        "paragraphs": [
            "江头风雨多，蘼芜湿春香。",
            "皎皎千里心，闺中春梦长。",
            "晓城鼓声发，寄书问河阳。",
            "君行紫骝老，君母白发黄。"
        ],
        "notes": "",
        "id": "fd877e7552d852e85bf8c8f43b7da5c8"
    },
    {
        "author": "徐宝之",
        "dynasty": "宋",
        "type": "诗",
        "rhythmic": "",
        "title": "寄远词二首  其二",
        "preface": "",
        "paragraphs": [
            "暮堂解罗衣，未洗别时泪。",
            "燕子雨中归，春寒门已闭。",
            "边城想如此，草色入湖地。",
            "花前教小郎，已解识侯字。"
        ],
        "notes": "",
        "id": "6f02c1c5950122bbcfa81a8efff1e604"
    },
    {
        "author": "徐宝之",
        "dynasty": "宋",
        "type": "诗",
        "rhythmic": "",
        "title": "题荆公祠",
        "preface": "",
        "paragraphs": [
            "草树荒凉门半开，管祠人去不曾来。",
            "漫装舒国簪貂坐，何似钟山策蹇回。",
            "后世诗名高北斗，向时国论冷残灰。",
            "近儒作记存东庑，一丈寒碑立翠苔。"
        ],
        "notes": "",
        "id": "5ea0056ae2f90d63041a2dbec174d11f"
    },
    {
        "author": "徐宝之",
        "dynasty": "宋",
        "type": "诗",
        "rhythmic": "",
        "title": "长沙",
        "preface": "",
        "paragraphs": [
            "冬迫水逾瘦，湘梅岸岸开。",
            "云心岳麓树，雪意定王台。",
            "江晚船争集，山寒使未来。",
            "汉廷难用少，流落贾生材。"
        ],
        "notes": "",
        "id": "7c94352805f1d22ff5d5c84f9ff023d2"
    },
    {
        "author": "徐宝之",
        "dynasty": "宋",
        "type": "诗",
        "rhythmic": "",
        "title": "江涨",
        "preface": "",
        "paragraphs": [
            "万里吴江湘浦图，一春摹在小村隅。",
            "南山欲霁北山雨，昨日平涛今日湖。",
            "荻岸出时知水减，桐花过后有寒无。",
            "老渔心在苍茫外，梦破三更水鸟呼。"
        ],
        "notes": "",
        "id": "646a67aef639dc509ceca47040e85e79"
    },
    {
        "author": "徐宝之",
        "dynasty": "宋",
        "type": "诗",
        "rhythmic": "",
        "title": "秋日溪上",
        "preface": "",
        "paragraphs": [
            "行尽苔阶碧甃长，早秋风味入思量。",
            "蕙香半在空堂梦，荷雨多于别岸凉。",
            "独夜玉弦知寂寞，旧愁湘月记微茫。",
            "采江节晚秋心远，一舸轻飔过夕阳。"
        ],
        "notes": "",
        "id": "cca017a093ccf6495ab0fc51fd0c1391"
    },
    {
        "author": "徐宝之",
        "dynasty": "宋",
        "type": "诗",
        "rhythmic": "",
        "title": "秋风入我户",
        "preface": "",
        "paragraphs": [
            "秋风入我户，翩翩动床帷。",
            "咄唶中夜起，奈何我心悲。",
            "四海岂不大，伤哉无己知。"
        ],
        "notes": "",
        "id": "c1404359f03ef20b485d29d1616b5165"
    },
    {
        "author": "徐宝之",
        "dynasty": "宋",
        "type": "诗",
        "rhythmic": "",
        "title": "湖上客舍睡起",
        "preface": "",
        "paragraphs": [
            "湿云冉冉树藏鸦，秋岸无人小艇斜。",
            "细雨入帘新睡起，晚□吹落木犀花。"
        ],
        "notes": "",
        "id": "c4a6b613898fc8bce2630273e80f431e"
    },
    {
        "author": "徐宝之",
        "dynasty": "宋",
        "type": "诗",
        "rhythmic": "",
        "title": "续湖阴曲",
        "preface": "",
        "paragraphs": [
            "巴滇之马如游龙，宝鞭袅袅回如风。",
            "将军梦断忽心战，五骑飞出寻无踪。",
            "道旁客姥头欲白，惊见归韀如电击。",
            "当时天子重丁宁，典午安危争一刻。",
            "大宁王气方中天，南阳青兖森戈鋋。",
            "金函诏下传羽檄，狂奴喑死如寒蝉。",
            "老骥志欲千里伸，晋天不覆鬼蜮臣。",
            "草间怅望可人土，老却江潭种柳人。"
        ],
        "notes": "",
        "id": "5c0f376c88107cf83089985f33190c45"
    },
    {
        "author": "徐宝之",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "炊熟风瓢动，吟归雪砚枯。"
        ],
        "notes": "",
        "id": "fd273b2ce1e181cd1d29db5c964cc3fb"
    },
    {
        "author": "徐宝之",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "尽日飞花急，隔溪芳草深。"
        ],
        "notes": "",
        "id": "5e31e567224d0a1d34f47882e329b166"
    }
]