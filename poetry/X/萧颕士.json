[
    {
        "author": "萧颕士",
        "dynasty": "唐",
        "type": "诗",
        "rhythmic": "",
        "title": "羽山",
        "preface": "",
        "paragraphs": [
            "九山方荡潏，三考伫良材。",
            "夏祖何屯圯，迁殛此山隈。",
            "空余下泉客，谁复辨黄能。"
        ],
        "notes": "",
        "id": "e9d7086a92495be284e7c70f4e3780ad"
    },
    {
        "author": "萧颕士",
        "dynasty": "唐",
        "type": "诗",
        "rhythmic": "",
        "title": "游马耳山",
        "preface": "",
        "paragraphs": [
            "兹山表东服，远近瞻其名。",
            "合沓尽溟涨，浑浑连太清。",
            "我来疑初伏，幽路无炎精。",
            "流水出溪尽，覆萝摇风轻。",
            "高深变气候，俯仰暮天晴。",
            "入谷烟雨润，登崖云日明。",
            "乾坤正含养，种植总滋荣。",
            "草树皆秀色，雏麋乱新声。",
            "攀岩挹桂髓，洞穴拾瑶英。",
            "此地隐微迳，何人得长生。",
            "宿心尚葛许，弥愿栖蓬瀛。",
            "太息宦名路，迟回忠孝情。",
            "还丹昧远术，养素惭幽贞。",
            "安得从此去，悠然升玉京。"
        ],
        "notes": "",
        "id": "dd5046c09d863d74cdfa04bde7729708"
    },
    {
        "author": "萧颕士",
        "dynasty": "唐",
        "type": "诗",
        "rhythmic": "",
        "title": "□□□赵载同游焦湖夜归作",
        "preface": "",
        "paragraphs": [
            "□□将泽国，淜腾迎淮甸。",
            "东江输大江，别流从此县。",
            "仙尉俯胜境，轻桡恣游衍。",
            "自公暇有余，微尚得所愿。",
            "拈引间翰墨，风流尽欢宴。",
            "稍移井邑闲，始悦登眺便。",
            "遥岫逢应接，连塘乍回转。",
            "划然气象分，万顷行可见。",
            "波中峰一点，云际帆千片。",
            "浩叹无端涯，孰知蕴虚变。",
            "往游信不厌，毕景方未还。",
            "兰□烟霭里，延缘蒲稗间。",
            "势随风潮远，心与□□闲。",
            "回见出浦月，雄光射东关。",
            "悠然蓬壶事，□□□衰颜。",
            "安得傲吏隐，弥年寓兹山。"
        ],
        "notes": "",
        "id": "3f2443be501c5c8ae84a0f49bf05fddd"
    }
]