[
    {
        "author": "邢仙老",
        "dynasty": "宋",
        "type": "诗",
        "rhythmic": "",
        "title": "诗赠晚学李君  其一",
        "preface": "",
        "paragraphs": [
            "虚皇天诏下仙家，不久星横借客槎。",
            "壁上风云三尺剑，林前龙虎一炉砂。",
            "行乘海屿千年鹤，坐折壶中四季花。",
            "为爱阴符问玄义，更随骊海入烟霞。"
        ],
        "notes": "",
        "id": "82f77ac11a989ccf4a2173290e4ff25a"
    },
    {
        "author": "邢仙老",
        "dynasty": "宋",
        "type": "诗",
        "rhythmic": "",
        "title": "诗赠晚学李君  其二",
        "preface": "",
        "paragraphs": [
            "久掩山斋看古经，但矜猿鹤事高情。",
            "炉中且喜丹砂死，岩下近闻朱草生。",
            "堪鄙尘寰驰妄理，莫教流俗听希声。",
            "清溪有路无人识，独弄沧浪一濯缨。"
        ],
        "notes": "",
        "id": "8fc4a93c87efc2d4dc0271ca87d7f82e"
    },
    {
        "author": "邢仙老",
        "dynasty": "宋",
        "type": "诗",
        "rhythmic": "",
        "title": "诗赠晚学李君  其三",
        "preface": "",
        "paragraphs": [
            "诘曲川原几里深，偶寻岩壑在前林。",
            "长怀万古典坟乐，果称几年泉石心。",
            "将看道经延白日，偷收岩药化黄金。",
            "山中所访逍遥客，为报白云深处寻。"
        ],
        "notes": "",
        "id": "e52b1547f2c0930934278854a3b4f6b7"
    },
    {
        "author": "邢仙老",
        "dynasty": "宋",
        "type": "诗",
        "rhythmic": "",
        "title": "诗赠晚学李君  其四",
        "preface": "",
        "paragraphs": [
            "人稀境尽绝尘埃，野客寻源或到来。",
            "怪石结成真洞府，乱山堆就假楼台。",
            "久穷至理难期老，独放真机学未该。",
            "得共山翁话虚寂，不妨岩下且徘徊。"
        ],
        "notes": "",
        "id": "17b5fad142fd1778dc304957a6f9427a"
    },
    {
        "author": "邢仙老",
        "dynasty": "宋",
        "type": "诗",
        "rhythmic": "",
        "title": "诗赠晚学李君  其五",
        "preface": "",
        "paragraphs": [
            "翠微堆里隐云烟，石缚藤萝小洞天。",
            "常篆丹符驱木魅，毎呼山鬼汲溪泉。",
            "养成玉座千年石，炼过河车九转铅。",
            "记得潜虚真伴侣，出门争赠买山钱。"
        ],
        "notes": "",
        "id": "52289217bdbf819f170c5607a6b3fa54"
    },
    {
        "author": "邢仙老",
        "dynasty": "宋",
        "type": "诗",
        "rhythmic": "",
        "title": "诗赠晚学李君  其六",
        "preface": "",
        "paragraphs": [
            "秋景澄清物象希，山家沈寂俗难齐。",
            "常听岭瀑连云泻，时有林猿隔岫啼。",
            "月黑笈明灵武动，夜寒囊破蹇驴嘶。",
            "此身已脱人间世，赢得烟萝自在题。"
        ],
        "notes": "",
        "id": "ef9dd0bd44fcd74737c8faf3ac99e349"
    },
    {
        "author": "邢仙老",
        "dynasty": "宋",
        "type": "诗",
        "rhythmic": "",
        "title": "诗赠晚学李君  其七",
        "preface": "",
        "paragraphs": [
            "丹雄初伏柜方灵，万里蓬壶第一程。",
            "神室下封添夜火，金砂新浴炼真形。",
            "稚川箧里藏丹诀，鸿宝方中检药名。",
            "既得仙人小龙虎，便寻根本到长生。"
        ],
        "notes": "",
        "id": "c68d2017d0a62bc6713ad1752267e8cf"
    },
    {
        "author": "邢仙老",
        "dynasty": "宋",
        "type": "诗",
        "rhythmic": "",
        "title": "诗赠晚学李君  其八",
        "preface": "",
        "paragraphs": [
            "旋滴岩头石里泉，研朱将点洞灵篇。",
            "只看壁外数千卷，胜走人间三百年。",
            "何事投心求妙友，便须穷力到真仙。",
            "竹间松迳逍遥境，雅使仙翁恣意眠。"
        ],
        "notes": "",
        "id": "643c9002787d7517b695aa9aba85ef9e"
    },
    {
        "author": "邢仙老",
        "dynasty": "宋",
        "type": "诗",
        "rhythmic": "",
        "title": "诗赠晚学李君  其九",
        "preface": "",
        "paragraphs": [
            "眼前龙虎实纷纭，说破丹砂世莫闻。",
            "故脱衣冠寻旧隐，便将猿鹤入深云。",
            "闲编野录前朝事，静校仙经古篆文。",
            "满腹分明惟是识，尘寰谁认紫阳君。"
        ],
        "notes": "",
        "id": "697e5bfae525f206666fc8b0bd17ee73"
    },
    {
        "author": "邢仙老",
        "dynasty": "宋",
        "type": "诗",
        "rhythmic": "",
        "title": "诗赠晚学李君  其一〇",
        "preface": "",
        "paragraphs": [
            "无言隐几闭松扃，万古襟怀独自灵。",
            "点笔时研三卷篆，弹冠尝动一簪星。",
            "青童去撅南山木，野客来寻北帝经。",
            "天道不须窥牖见，满门山岳自青青。"
        ],
        "notes": "",
        "id": "fdc4d59d0fe92eab4ccd7e12469dce44"
    },
    {
        "author": "邢仙老",
        "dynasty": "宋",
        "type": "诗",
        "rhythmic": "",
        "title": "诗赠晚学李君  其一一",
        "preface": "",
        "paragraphs": [
            "山家何物是知音，也胜人间枉用心。",
            "学就万年龟喘息，习成千岁鹤呻吟。",
            "冲和久养灵通兽，关节常调不死禽。",
            "独对翠微谁更问，鼎分三足伴光阴。"
        ],
        "notes": "",
        "id": "9d69c53e49a900015e9776135cff4a5d"
    },
    {
        "author": "邢仙老",
        "dynasty": "宋",
        "type": "诗",
        "rhythmic": "",
        "title": "诗赠晚学李君  其一二",
        "preface": "",
        "paragraphs": [
            "世事功名不足论，好乘年少入真门。",
            "浑如一梦庄仙蝶，况是千年柱史文。",
            "须向黄庭分内外，不交周易秘乾坤。",
            "他年陵谷还迁变，家住蓬瀛我尚存。"
        ],
        "notes": "",
        "id": "c7a7c1662493b54edd9209a9b5b0a0b6"
    },
    {
        "author": "邢仙老",
        "dynasty": "宋",
        "type": "诗",
        "rhythmic": "",
        "title": "诗赠晚学李君  其一三",
        "preface": "",
        "paragraphs": [
            "日转蓬窗影渐移，罗浮旧隐到多时。",
            "瀛洲伴侣无消息，风撼岩前紫桂枝。"
        ],
        "notes": "",
        "id": "25ceaa4f973c76fb262957862611d56b"
    }
]