[
    {
        "author": "解昉",
        "dynasty": "宋",
        "type": "词",
        "rhythmic": "永遇乐",
        "title": "",
        "preface": "",
        "paragraphs": [
            "风暖莺娇，露浓花重，天气和煦。",
            "院落烟收，垂杨舞困，无奈堆金缕。",
            "谁家巧纵，青楼弦管，惹起梦云情绪。",
            "忆当时、纹衾粲枕，未尝暂孤鸳侣。",
            "芳菲易老，故人难聚。",
            "到此翻成轻误。",
            "阆苑仙遥，蛮笺纵写、何计传深诉。",
            "青山绿水，古今长在，惟有旧欢何处。",
            "空赢得、斜阳暮草，淡烟细雨。"
        ],
        "notes": "",
        "id": "79a43ae56ddd84c36136e9f8928b6744"
    },
    {
        "author": "解昉",
        "dynasty": "宋",
        "type": "词",
        "rhythmic": "阳台梦",
        "title": "",
        "preface": "",
        "paragraphs": [
            "仙姿本寓。",
            "十二峰前住。",
            "千里行云行雨。",
            "偶因鹤驭过巫阳。",
            "邂逅他、楚襄王。",
            "无端宋玉夸才赋。",
            "诬诞人心素。",
            "至今狂客到阳台。",
            "也有痴心，望妾入、梦中来。"
        ],
        "notes": "",
        "id": "f44fe8e763cb157a185ff1fafb87f8d2"
    }
]