[
    {
        "author": "许尹",
        "dynasty": "宋",
        "type": "诗",
        "rhythmic": "",
        "title": "和吴谨微游仙都五首  其一",
        "preface": "",
        "paragraphs": [
            "仙都踪迹想遗书，我欲归时更问途。",
            "忽得新诗如见画，山蹊野径不须迂。"
        ],
        "notes": "",
        "id": "e114d5a45769d65300e3cac06d88d289"
    },
    {
        "author": "许尹",
        "dynasty": "宋",
        "type": "诗",
        "rhythmic": "",
        "title": "和吴谨微游仙都五首  其二",
        "preface": "",
        "paragraphs": [
            "山中鹤怨无寻处，洞口云归未得归。",
            "忆著仙都旧时路，石梁苔涩履痕稀。"
        ],
        "notes": "",
        "id": "dc9e09ee21e44a928e385a126263ea71"
    },
    {
        "author": "许尹",
        "dynasty": "宋",
        "type": "诗",
        "rhythmic": "",
        "title": "和吴谨微游仙都五首  其三",
        "preface": "",
        "paragraphs": [
            "玉貌仙人老不癯，世间荣辱此中无。",
            "烟云昨夜微销铄，似怪题舆车骑都。"
        ],
        "notes": "",
        "id": "a8c2cb7c3e1e224f2939c38ff1fa7dbd"
    },
    {
        "author": "许尹",
        "dynasty": "宋",
        "type": "诗",
        "rhythmic": "",
        "title": "和吴谨微游仙都五首  其四",
        "preface": "",
        "paragraphs": [
            "黄帝得仙从此去，鼎湖传说几经年。",
            "龙髯堕地成春草，直到如今不上天。"
        ],
        "notes": "",
        "id": "c83173f1421f52bbc92cc6897cafe7eb"
    },
    {
        "author": "许尹",
        "dynasty": "宋",
        "type": "诗",
        "rhythmic": "",
        "title": "和吴谨微游仙都五首  其五",
        "preface": "",
        "paragraphs": [
            "桃源归路净无尘，只是当时避世人。",
            "仙事茫茫类如此，鼎湖辙迹恐非真。"
        ],
        "notes": "",
        "id": "d32a52b359c59eebe247fa17aea6509f"
    },
    {
        "author": "许尹",
        "dynasty": "宋",
        "type": "诗",
        "rhythmic": "",
        "title": "朝阳岩",
        "preface": "",
        "paragraphs": [
            "漫作游仙去，灵槎进晚凉。",
            "悬岩迷日月，倒影浸潇湘。",
            "风满征帆过，云归度鸟忙。",
            "相忘物外趣，时许棹相将。"
        ],
        "notes": "",
        "id": "0abc4253e4abd910b59d1e9b8aab36c1"
    }
]