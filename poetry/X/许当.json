[
    {
        "author": "许当",
        "dynasty": "宋",
        "type": "诗",
        "rhythmic": "",
        "title": "小桃溪",
        "preface": "",
        "paragraphs": [
            "桃溪一何清，想像武陵水。",
            "所爱春风时，灼灼花数里。",
            "渔艇日来去，无人识归止。",
            "安知历幽源，不遇神仙子。"
        ],
        "notes": "",
        "id": "37b891fbec35b90f2667dd959966d5c3"
    },
    {
        "author": "许当",
        "dynasty": "宋",
        "type": "诗",
        "rhythmic": "",
        "title": "宝峰寺",
        "preface": "",
        "paragraphs": [
            "金园敞山阿，翛然隔城市。",
            "晨夕钟梵音，飒沓五云际。",
            "空山无尽香，大乘有真谛。",
            "簿领得余闲，徙倚青莲地。"
        ],
        "notes": "",
        "id": "1609efd1a349826372b73e41b2a832a4"
    },
    {
        "author": "许当",
        "dynasty": "宋",
        "type": "诗",
        "rhythmic": "",
        "title": "黄蘗山",
        "preface": "",
        "paragraphs": [
            "闽粤饶异山，峨峨此称奇。",
            "青崖蔚高林，朝日常蔽亏。",
            "上士访幽趣，结爱忘返期。",
            "所以葵藿心，江淹寄遐思。"
        ],
        "notes": "",
        "id": "ed78834b1819162973e353e49fcc5103"
    },
    {
        "author": "许当",
        "dynasty": "宋",
        "type": "诗",
        "rhythmic": "",
        "title": "小湖",
        "preface": "",
        "paragraphs": [
            "水德润于物，此湖无谓卑。",
            "溪壑有通源，风涛无险期。",
            "泽广均田浍，功高济旱时。",
            "好看雷雨会，腾踏起蛟螭。"
        ],
        "notes": "",
        "id": "9da81644ccb28042f61ae74e4b36bb96"
    },
    {
        "author": "许当",
        "dynasty": "宋",
        "type": "诗",
        "rhythmic": "",
        "title": "莫公堂",
        "preface": "",
        "paragraphs": [
            "高高莫公堂，孕秀龙渊西。",
            "造化秘奇胜，路断无轮蹄。",
            "金霞烘石门，古木蟠双溪。",
            "中流峙鼇首，势若吞云霓。",
            "下招巢由隠，上揖松乔栖。",
            "往往春风时，桃花满深蹊。",
            "渔郎信波去，仙源归桨迷。",
            "谁结物外赏，严冬此攀跻。",
            "旋磨苔藓壁，更作磊落题。",
            "万世万斯年，岩岩穹壤齐。"
        ],
        "notes": "",
        "id": "b591c0782d5b921bb0159803a9d5716c"
    }
]