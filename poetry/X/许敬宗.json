[
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和执契静三边应诏",
        "preface": "",
        "paragraphs": [
            "玄塞隔阴戎，朱光分昧谷。",
            "地游穷北际，云崖尽西陆。",
            "星次绝轩台，风衢乖禹服。",
            "寰区无所外，天覆今咸育。",
            "窜苗犹有孽，戮负自贻辜。",
            "疎网妖鲵漏，盘薮怪禽逋。",
            "髯飞尚假息，乳视暂稽诛。",
            "干灵振玉弩，神略运璇枢。",
            "日羽廓游气，天阵清华野。",
            "升晅光西夜，驰恩溢东泻。",
            "挥袂静昆炎，开关纳流赭。",
            "锦轺凌右地，华缨羇大夏。",
            "清台映罗叶，玄沚控瑶池。",
            "驼鹿输珍贶，树羽飨来仪。",
            "辍肴观化宇，栖籞萃条支。",
            "熏风交阆阙，就日泛蒙漪。",
            "充庭延饮至，绚简敷春藻。",
            "迎姜已创图，命力方论道。",
            "昔托游河乘，再备商山皓。",
            "欣逢德化流，思效登封草。"
        ],
        "notes": "",
        "id": "75a0827f59832d08873c1fc91d3af720"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和行经破薛举战地应制",
        "preface": "",
        "paragraphs": [
            "混元分大象，长策挫修鲸。",
            "于斯建宸极，由此创鸿名。",
            "一戎干宇泰，千祀德流清。",
            "垂衣凝庶绩，端拱铸群生。",
            "复整瑶池驾，还临官渡营。",
            "周游寻曩迹，旷望动天情。",
            "帷宫面丹浦，帐殿瞩宛城。",
            "虏场栖九穗，前歌被六英。",
            "战地甘泉涌，阵处景云生。",
            "普天沾凯泽，相携欣颂平。"
        ],
        "notes": "",
        "id": "b40e451d0260164dbe7d4818dcea33dc"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和入潼关",
        "preface": "",
        "paragraphs": [
            "曦驭循黄道，星陈引翠旗。",
            "济潼纡万乘，临河耀六师。",
            "前旌弥陆海，后骑发通伊。",
            "势逾回地轴，威盛转天机。",
            "是节岁穷纪，关树荡凉飔。",
            "仙露含灵掌，瑞鼎照川湄。",
            "冲襟赏临睨，高咏入京畿。"
        ],
        "notes": "",
        "id": "803e5bcc2d0439626f39a8ae6cfdba89"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和春日望海",
        "preface": "",
        "paragraphs": [
            "韩夷愆奉賮，凭险乱天常。",
            "乃神弘庙畧，横海剪吞航。",
            "电野清玄菟，腾笳振白狼。",
            "连云飞巨舰，编石架浮梁。",
            "周游临大壑，降望极遐荒。",
            "桃门通山抃，蓬渚降霓裳。",
            "惊涛含蜃阙，骇浪掩晨光。",
            "青丘绚春组，丹谷耀华桑。",
            "长驱七萃卒，成功百战场。",
            "俄且旋戎路，饮至肃岩廊。"
        ],
        "notes": "",
        "id": "35928571ceeddbd7940921162bf43207"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和元日应制",
        "preface": "",
        "paragraphs": [
            "天正开初节，日观上重轮。",
            "百灵滋景祚，万玉庆惟新。",
            "待旦敷玄造，韬旒御紫宸。",
            "武帐临光宅，文卫象钩陈。",
            "广庭扬九奏，大帛丽三辰。",
            "发生同化育，播物体陶钧。",
            "霜空澄晓气，霞景莹芳春。",
            "德辉覃率[土]，相贺奉还淳。"
        ],
        "notes": "",
        "id": "80b8d6118e402ee53162efb28509c591"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和初春登楼即目应诏",
        "preface": "",
        "paragraphs": [
            "旭日临重壁，天眷极中京。",
            "春晖发芳甸，佳气满层城。",
            "去鸟随看没，来云逐望生。",
            "歌里非烟飏，琴上凯风清。",
            "文波浮镂槛，摛景焕雕楹。",
            "璇玑体宽政，隆栋象端衡。",
            "创规虽有作，凝拱遂无营。",
            "沐恩空改鬓，将何谢夏成。"
        ],
        "notes": "",
        "id": "e42116af9abeaa72869dc2498c5a3898"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和秋日即目应制",
        "preface": "",
        "paragraphs": [
            "玉露交珠网，金风度绮钱。",
            "昆明秋景淡，岐岫落霞然。",
            "辞燕归寒海，来鸿出远天。",
            "叶动罗帷飏，花映绣裳鲜。",
            "规空升暗魄，笼野散轻烟。",
            "鹊度林光起，凫没水文圆。",
            "无机络秋纬，如管奏寒蝉。",
            "乃睠情何极，宸襟豫有旃。"
        ],
        "notes": "",
        "id": "47431b9e9e1999b344a1baa04079fe72"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和秋暮言志应制",
        "preface": "",
        "paragraphs": [
            "秋深桂初发，寒窗菊余菲。",
            "波拥群凫至，秋飘朔雁归。",
            "月荚生还落，云枝似复非。",
            "凝宸阅栖亩，观文伫少微。",
            "圣敬韬前哲，先天谅不违。"
        ],
        "notes": "",
        "id": "fe990b7ea8904767185c3615c5267851"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和喜雪应制",
        "preface": "",
        "paragraphs": [
            "嵰州表奇贶，閟竹应遐巡。",
            "何如御京洛，流霰下天津。",
            "忽若琼林曙，俄同李径春。",
            "姑峰映仙质，郢路杂歌尘。",
            "伏槛观花瑞，称觞庆冬积。",
            "飘河共泻银，委树还重璧。",
            "连山分掩翠，绵霄远韬碧。",
            "千里徧浮空，五轫咸沦迹。",
            "机前辉裂素，池上伴凌波。",
            "腾华承玉宇，凝照混金娥。",
            "是日松筠性，欣奉柏梁歌。"
        ],
        "notes": "",
        "id": "505b5fd4ca0797e0f055e21116df27ce"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和登陕州城楼应制",
        "preface": "",
        "paragraphs": [
            "挹河澂绿宇，御沟映朱宫。",
            "辰旗翻丽景，星盖曳雕虹。",
            "学嚬齐柳嫩，妍笑发春藂。",
            "锦鳞文碧浪，绣羽绚青空。",
            "眷念三阶静，遥想二南风。"
        ],
        "notes": "",
        "id": "eed6cf3db7383d2adc9aa7fae5b046de"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "游清都观寻沈道士得清字",
        "preface": "",
        "paragraphs": [
            "幽人蹈箕颍，方士访蓬瀛。",
            "岂若逢真气，齐契体无名。",
            "既诠众妙理，聊畅远游情。",
            "纵心驰贝阙，怡神想玉京。",
            "或命余杭酒，时听洛滨笙。",
            "风衢通阆苑，星使下层城。",
            "蕙帐晨飙动，芝房夕露清。",
            "方叶栖迟趣，于此听钟声。"
        ],
        "notes": "",
        "id": "e84829e24e1103750f3839cfb8abf3de"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和七夕宴悬圃应制二首 一",
        "preface": "",
        "paragraphs": [
            "牛闺临浅汉，鸾驷涉秋河。",
            "两怀萦别绪，一宿庆停梭。",
            "星模铅里靥，月写黛中蛾。",
            "奈许今宵度，长婴离恨多。"
        ],
        "notes": "",
        "id": "9198b7a3fb8c7ecfa3347741828b10ad"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和七夕宴悬圃应制二首 二",
        "preface": "",
        "paragraphs": [
            "婺闺期今夕，娥轮泛浅潢。",
            "迎秋伴暮雨，待暝合神光。",
            "荐寝低云鬓，呈态解霓裳。",
            "喜中愁漏促，别后怨天长。"
        ],
        "notes": "",
        "id": "6807e58f5754e2f616fa783aa6fae15a"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和仪鸾殿早秋应制",
        "preface": "",
        "paragraphs": [
            "睿想追嘉豫，临轩御早秋。",
            "斜晖丽粉壁，清吹肃朱楼。",
            "高殿凝阴满，雕窗艳曲流。",
            "小臣参广宴，大造谅难酬。"
        ],
        "notes": "",
        "id": "bc2ab6ff4ceee78111de86357abe172a"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和咏雨应诏",
        "preface": "",
        "paragraphs": [
            "舞商初赴节，湘燕远迎秋。",
            "飘丝交殿网，乱滴起池沤。",
            "激溜分龙阙，斜飞洒凤楼。",
            "崇朝方浃宇，宸盼俯凝旒。"
        ],
        "notes": "",
        "id": "00d469bec6e35905beee55a6d8873cf8"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和过慈恩寺应制",
        "preface": "",
        "paragraphs": [
            "凤阙隣金地，龙旗拂宝台。",
            "云楣将叶并，风牖送花来。",
            "月宫清晚桂，虹梁绚早梅。",
            "梵境留宸瞩，掞发丽天才。"
        ],
        "notes": "",
        "id": "2e07e15b4f4a6a81f9b451d0d794062e"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "冬日宴于庶子宅各赋一字得归",
        "preface": "",
        "paragraphs": [
            "倦游嗟落拓，短翮慕追飞。",
            "周醪忽同醉，牙弦乃共挥。",
            "油云澹寒色，落景霭霜霏。",
            "累日方投分，兹夕谅无归。"
        ],
        "notes": "",
        "id": "9c322545b60439f3665bb04266cd687f"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "送刘散员同赋得陈思王诗山树郁苍苍",
        "preface": "",
        "paragraphs": [
            "乔木托危岫，积翠绕连冈。",
            "叶疎犹漏影，花少未流芳。",
            "风来闻肃肃，雾罢见苍苍。",
            "此中饯行迈，不异上河梁。"
        ],
        "notes": "",
        "id": "baa6d57e0c32f52f516df987e86c02d6"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "侍宴莎册宫应制得情字",
        "preface": "",
        "paragraphs": [
            "三星希曙景，万骑翊天行。",
            "葆羽翻风队，腾吹掩山楹。",
            "暖日晨光浅，飞烟旦彩轻。",
            "塞寒桃变色，冰断箭流声。",
            "渐奏长安道，神皐动睿情。"
        ],
        "notes": "",
        "id": "ccfc8561b30c06970de5114c82922d8a"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和过旧宅应制",
        "preface": "",
        "paragraphs": [
            "飞云临紫极，出震表青光。",
            "自尔家寰海，今兹返帝乡。",
            "情深感代国，乐甚䜩谯方。",
            "白水浮佳气，黄星聚太常。",
            "岐凤鸣层阁，酆雀贺雕梁。",
            "桂山犹总翠，蘅薄尚流芳。",
            "攀鳞有遗皓，沐德抃称觞。"
        ],
        "notes": "",
        "id": "4a1d09cdc579a1573d0fa09f6ad68f54"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和宴中山应制",
        "preface": "",
        "paragraphs": [
            "飞云旋碧海，解网宥青丘。",
            "养贤停八骏，观风驻五牛。",
            "张乐临尧野，扬麾历舜州。",
            "中山献仙酤，赵媛发清讴。",
            "塞门朱鴈入，郊薮紫麟游。",
            "一举氛霓静，千龄德化流。"
        ],
        "notes": "",
        "id": "139cb8a9866271d897552c4576633c44"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和圣制登三台言志应制",
        "preface": "",
        "paragraphs": [
            "中天表云榭，载极耸昆楼。",
            "圣作规玄造，轩阿复聿修。",
            "高门符令节，形胜总神州。",
            "企翼抟禽萃，飞甍燕雀游。",
            "缀星罗百拱，缘汉转三休。",
            "旦云生玉舃，初月上银钩。",
            "妙管含秦凤，仙姿丽斗牛。",
            "形言防处逸，粹藻发嘉猷。",
            "荷生无以谢，尽瘁竟何酬。"
        ],
        "notes": "",
        "id": "aab6400d8aeb5868d36423ac309ccc00"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "安德山池宴集",
        "preface": "",
        "paragraphs": [
            "戚里欢娱地，园林瞩望新。",
            "山庭带芳杜，歌吹叶阳春。",
            "台榭疑巫峡，荷蕖似洛滨。",
            "风花萦少女，虹梁聚美人。",
            "宴游穷至乐，谈笑毕良辰。",
            "独叹高阳晚，归路不知津。"
        ],
        "notes": "",
        "id": "3152b7eaf631d843a5976eb6e7fb5dab"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和圣制送来济应制",
        "preface": "",
        "paragraphs": [
            "万乘腾镳警岐路，百壶供帐饯离宫。",
            "御沟分水声难绝，广宴当歌曲易终。",
            "兴言共伤千里道，俯迹聊示五情同。",
            "良哉既深留帝念，沃化方有赞天聪。"
        ],
        "notes": "",
        "id": "44ce6b3174c57e02a4df36852c178038"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "七夕赋咏成篇",
        "preface": "",
        "paragraphs": [
            "一年抱怨嗟长别，七夕含态始言归。",
            "飘飘罗袜光天步，灼灼新妆鉴月辉。",
            "情催巧笑开星靥，不惜呈露解云衣。",
            "所叹却随更漏尽，掩泣还弄昨宵机。"
        ],
        "notes": "",
        "id": "68d89fea072ee24fa1366d5dffc9e56c"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "拟江令于长安归扬州九日赋",
        "preface": "",
        "paragraphs": [
            "本逐征鸿去，还随落叶来。",
            "菊花应未满，请待诗人开。"
        ],
        "notes": "",
        "id": "51749d3c017c7f763055b8621efbd2ed"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "拟江令于长安归扬州九日赋",
        "preface": "",
        "paragraphs": [
            "游人倦蓬转，乡思逐雁来。",
            "偏想临潭菊，芳蘂对谁开。"
        ],
        "notes": "",
        "id": "9c9e701e24fe9af2281b75b0b7f0b402"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和九月九日应制",
        "preface": "",
        "paragraphs": [
            "爽气申时豫，临秋肆武功。",
            "太液荣光发，曾城佳气融。",
            "紫霄寒暑丽，黄山极望通。",
            "讲艺遵先𮜿，覩德畅宸衷。",
            "鹫岭飞夏服，娥魄乱雕弓。",
            "汗浃镳流赭，尘生埓散红。",
            "饮羽惊开石，中叶遽凋丛。",
            "雁殚云路静，乌坠日轮空。",
            "九流参广宴，万宇抃恩隆。"
        ],
        "notes": "",
        "id": "cdb3ad0699f40fd0fce519d1af848bcb"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "奉和守岁应制",
        "preface": "",
        "paragraphs": [
            "玉琯移玄序，金奏赏彤闱。",
            "祥鸾歌里转，春燕舞前归。",
            "寿爵传三礼，灯枝丽九微。",
            "运广薰风积，恩深湛露晞。",
            "送寒终此夜，延宴待晨晖。"
        ],
        "notes": "",
        "id": "790cbb4067b3f4e7adc18222d5c74cdd"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "辽左雪中登楼",
        "preface": "",
        "paragraphs": [
            "岁杪崇朝雪，天涯绝塞城。",
            "冻云连海色，枯木助风声。",
            "怀古情无已，登楼赋未成。",
            "梅花南国思，笛里暮愁生。",
            "（《古今图书集成·职方典》一七四《奉天府部》）。"
        ],
        "notes": "",
        "id": "45fe4a760eb09c876d5668b2d6794452"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "四言奉陪皇太子释奠诗一首应令 一",
        "preface": "",
        "paragraphs": [
            "天钧初播，流形硉分。",
            "应图作极，执契为君。",
            "经邦测景，命秩颁云。",
            "功弘海谧，□洽风薰。",
            "（其一）。"
        ],
        "notes": "",
        "id": "5cc8ca29b393b704ad0eb2fc3c76b0b0"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "四言奉陪皇太子释奠诗一首应令 二",
        "preface": "",
        "paragraphs": [
            "彝典潜敷，至淳冥{邮阝=欠}。",
            "六位斯辨，九畴爰设。",
            "叔世时讹，滔天作孽。",
            "雅诰咸荡，微言殆绝。",
            "（其二）。"
        ],
        "notes": "",
        "id": "9d3172ebe663ca4e8996dfab4fafeb76"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "四言奉陪皇太子释奠诗一首应令 三",
        "preface": "",
        "paragraphs": [
            "皇灵拓统，帝宅遐光。",
            "驰威日域，浃化乾纲。",
            "网罗千代，并吞百王。",
            "祯凝国太（疑应作「泰」），庆袭元良。",
            "（其三）。"
        ],
        "notes": "",
        "id": "3289cb0b8caeac446000a1a8d2afd7a8"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "四言奉陪皇太子释奠诗一首应令 四",
        "preface": "",
        "paragraphs": [
            "前星降彩，猗兰挺秀。",
            "少海扬清，若华腾茂。",
            "仙簧妙响，长琴雅奏。",
            "具体生知，尅昌宸[构]。",
            "（其四）。"
        ],
        "notes": "",
        "id": "162886e85ca4b986e0460f3b2a9adb50"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "四言奉陪皇太子释奠诗一首应令 五",
        "preface": "",
        "paragraphs": [
            "天庭朗玉，睿掌晖珠。",
            "问安昏定，奉礼晨趋。",
            "照宣离景，几亚神抠。",
            "承纶太极，肄业鸿都。",
            "（其五）。"
        ],
        "notes": "",
        "id": "734ee6a623bab177dc1a02e9e58ebc2e"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "四言奉陪皇太子释奠诗一首应令 六",
        "preface": "",
        "paragraphs": [
            "望苑方春，震宫将旦。",
            "吟笳顺动，连旗远焕。",
            "册府开扃，儒庠引泮。",
            "回轮驰道，增华甲观。",
            "（其六）。"
        ],
        "notes": "",
        "id": "b68710c75dd26dbf2be3fc9b88c4de9c"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "四言奉陪皇太子释奠诗一首应令 七",
        "preface": "",
        "paragraphs": [
            "尊师上德，齿学崇年。",
            "登歌畅美，啐爵思虔。",
            "雩童鼓箧，硕老重筵。",
            "辞雕辩囿，矢激言泉。",
            "（其七）。"
        ],
        "notes": "",
        "id": "f26c2a9bfbd7e2af75a9a3500bde5b4b"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "四言奉陪皇太子释奠诗一首应令 八",
        "preface": "",
        "paragraphs": [
            "九宫率职，六{聫大=心}（张步云疑为「聪」）咸事。",
            "济济飞缨，昂昂践位。",
            "栝箭成德，瑑瑜为器。",
            "仰仞齐高，升堂写秘。",
            "（其八）。"
        ],
        "notes": "",
        "id": "3dd9fe00d94f85d206efba67c881b639"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "四言奉陪皇太子释奠诗一首应令 九",
        "preface": "",
        "paragraphs": [
            "初芳候律，新𠯴谐音。",
            "罄喧浮泗，弦静淄林。",
            "珪{石|彐/止}炫目，璧水澄心。",
            "蘂飘蹊霭，叶满帷深。",
            "（其九）。"
        ],
        "notes": "",
        "id": "3c4a163852f5fe8aa5433e269b43a4ae"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "四言奉陪皇太子释奠诗一首应令 十",
        "preface": "",
        "paragraphs": [
            "缛礼光备，文思可纪。",
            "日驷轮斜，云门祝止。",
            "景福垂裕，受厘延祉。",
            "严训一尊，澄湮万汜。",
            "（其十。",
            "《翰林学士集》）（按：本诗原署：「银青光禄大夫中书侍郎行太子右庶子弘文馆学士高阳县开国男臣许敬宗上。",
            "」）。"
        ],
        "notes": "",
        "id": "9fa6b6d0c0bf734ee63b10dd7ad6cd21"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "四言曲池酺饮座铭",
        "preface": "",
        "paragraphs": [
            "日月扬彩，爟烽撤候。",
            "赐饮平郊，列筵春岫。",
            "露鲜芳薄，影华清溜。",
            "倒载言旋，骊歌貮奏。",
            "（同前）（按：本诗原署：「给事中高阳县开国男臣许敬宗上。",
            "」）。"
        ],
        "notes": "",
        "id": "b94fc1e9a007642244ecf75ae489e34a"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "五言辽东侍宴山夜临秋同赋[临]韵应诏",
        "preface": "",
        "paragraphs": [
            "稽山腾禹计，姑射荡尧心。",
            "岂如临碣石，轩卫警𪭢金。",
            "辕门萦□水，大斾掩长岑。",
            "复属高秋夜，澄空素景临。",
            "层岩多丽色，幽涧有清音。",
            "含星光浅濑，褰雾静疎林。",
            "高明兴睿赏，仁知辅冲襟。",
            "湛露浮仙爵，凄风韵雅琴。",
            "秋令生威远，寒光被物深。",
            "方怀草封禅，陪礼泰山阴。",
            "（同前）（按：本诗原署：「太子右庶子高阳县开国男弘文馆学士臣许敬宗上。",
            "」）。"
        ],
        "notes": "",
        "id": "281f255ff30b756e5c56c2f860ae0cbc"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "五言侍宴延庆殿同赋别题得阿阁凤应诏",
        "preface": "",
        "paragraphs": [
            "帝台凌紫雾，仙凤下丹霄。",
            "层巢依绮阁，清歌入洞箫。",
            "逸彩桐[间]艳，浮声竹外娇。",
            "自欣栖大厦，率儛为闻韶。",
            "（同前）（按：本诗原署：「银青光禄大夫行右庶子高阳县开国男弘文馆学士臣许敬宗上。",
            "」）。"
        ],
        "notes": "",
        "id": "7c3915cf75f3630275dfdeb7ca19b866"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "五言侍宴延庆殿集同赋得花间鸟一首应诏",
        "preface": "",
        "paragraphs": [
            "落花飞禁蓹，时鸟咔芳晨。",
            "飘香入绮殿，流响度天津。",
            "千笑千娇切，一啭一惊新。",
            "方知物华处，偏在上林春。",
            "（同前）（按：本诗原署：「中书侍郎臣许敬宗上。",
            "」）。"
        ],
        "notes": "",
        "id": "c9ce494d2e5b1044231205182117d9ff"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "五言后池侍宴回文诗一首应诏",
        "preface": "",
        "paragraphs": [
            "凉气澄佳序，碧沚澹遥空。",
            "篁林下仪凤，彩鹢间宾鸿。",
            "苍山带落日，丽苑扇薰风。",
            "长筵列广醼，庆洽载恩隆。",
            "（同前）（按：本诗原署与前诗同。",
            "）。"
        ],
        "notes": "",
        "id": "f9a781cdb5b5e6294909b13623baa567"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "五言奉和咏棋应诏 一",
        "preface": "",
        "paragraphs": [
            "鱼丽新整阵，鸐□忽争先。",
            "八围规破眼，略野务开边。",
            "分行渐云布，乱点逐星连。",
            "胜是精神得，非关品格悬。"
        ],
        "notes": "",
        "id": "574ea5d6ee7372daa68adb5cb3992771"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "五言奉和咏棋应诏 二",
        "preface": "",
        "paragraphs": [
            "拂局初料敌，阴谋比用师。",
            "观形已决胜，怯下复徐思。",
            "抟战类相劫，图全且自持。",
            "宸襟协尧智，游艺发初丝。",
            "（同前）（按：本诗原署：「银青光禄大夫行太子右庶子高阳县开国男弘文馆学士臣许敬宗上。",
            "」以上许敬宗诗十七首，张步云《唐代逸诗辑存》已收入。",
            "）。"
        ],
        "notes": "",
        "id": "eb75d12814fc1a7643095a98b4b109dc"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "五言七夕侍宴赋得归衣飞机一首应诏",
        "preface": "",
        "paragraphs": [
            "一年衔别怨，七夕始言归。",
            "破涕开新靥，微步登云梯。",
            "天回兔渐没，河旷鹊停飞。",
            "那堪尽今夜，复往弄残机。",
            "（同前）（按：《全唐诗》卷三五据《唐诗纪事》录《七夕赋咏成篇》，为七律，中有四句与本诗相近，今人或疑七律为后人伪作，实无的据。",
            "七律见收于宋绶《岁时杂咏》〖见《古今岁时杂咏》卷二五〗。",
            "诗句重用，古人多有。",
            "今另作一首收入。",
            "）。"
        ],
        "notes": "",
        "id": "a9eb500791d6f069cf7350dd0292b53d"
    },
    {
        "author": "许敬宗",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "白雪装梅树。",
            "（见李壁《王荆文公诗笺注》卷二九《次韵王胜之咏雪》）。"
        ],
        "notes": "",
        "id": "359d5456af49f716a6644d27b4f13bc3"
    }
]