[
    {
        "author": "谢懋",
        "dynasty": "宋",
        "type": "词",
        "rhythmic": "忆少年",
        "title": "",
        "preface": "",
        "paragraphs": [
            "池塘绿遍，王孙芳草，依依斜日。",
            "游丝卷晴昼，系东风无力。",
            "蝶趁幽香蜂酿蜜。",
            "秋千外、卧红堆碧。",
            "心情费消遣，更梨花寒食。"
        ],
        "notes": "",
        "id": "61175a3cda25bfbbd2dbb17ae7d92894"
    },
    {
        "author": "谢懋",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "霁天湛碧。",
            "正新凉风露，冰壶清彻。",
            "河汉无声光练练，涌处银蟾孤绝。",
            "岩桂香飘，井梧影转，冷浸官袍洁。",
            "西厢往事，一帘清梦凄切。",
            "肠断楚峡云归，尊前无绪，知有愁如发。",
            "此夕常娥应也恨，冷落琼楼金阕。",
            "禁漏迢迢，边鸿杳杳，幽意凭谁决。",
            "阑干星斗，落梅三弄初阕。"
        ],
        "notes": "",
        "id": "a64ab25aeab7bd8763107038e244de7d"
    },
    {
        "author": "谢懋",
        "dynasty": "宋",
        "type": "词",
        "rhythmic": "杏花天",
        "title": "",
        "preface": "",
        "paragraphs": [
            "海棠枝上东风软。",
            "荡霁色、烟光弄暖。",
            "双双燕子归来晚。",
            "零落红香过半。",
            "琵琶泪搵青衫浅。",
            "念事与、危肠易断。",
            "馀酲未解扶头懒。",
            "屏里潇湘梦远。"
        ],
        "notes": "",
        "id": "f7b1c45f35b4e3e8ffd04dd5128c63b4"
    },
    {
        "author": "谢懋",
        "dynasty": "宋",
        "type": "词",
        "rhythmic": "武陵春",
        "title": "",
        "preface": "",
        "paragraphs": [
            "门掩东风人去后，愁损燕莺心。",
            "一朵梅花淡有春。",
            "粉黛不忺匀。",
            "我亦青楼成倦客，风月强追寻。",
            "莫把恩情做弄成。",
            "容易学行云。"
        ],
        "notes": "",
        "id": "47c3e3be24f8b796e7dfc373070edebb"
    },
    {
        "author": "谢懋",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "愁边雨细。",
            "漠漠天如醉。",
            "摇扬游丝晚风外。",
            "酿轻寒、和暝色，花柳难胜，春自老，谁管啼红敛翠。",
            "关情潜入夜，斜湿帘栊，几处挑灯耿无寐。",
            "念阳台、当日事，好伴云来，因个甚、不入襄王梦里。",
            "便添起、寒潮卷长江，又恐是离人，断肠清泪。"
        ],
        "notes": "",
        "id": "3c41c595ced25faf09ba54d4530db1b7"
    },
    {
        "author": "谢懋",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "黄道雨初乾。",
            "霁霭空蟠。",
            "东风杨柳碧毵毵。",
            "燕子不归花有恨，小院春寒。",
            "倦客亦何堪。",
            "尘满征衫。",
            "明朝野水几重山。",
            "归梦已随芳草绿，先到江南。"
        ],
        "notes": "",
        "id": "1b710280f18c745fa73268aebf6919a3"
    },
    {
        "author": "谢懋",
        "dynasty": "宋",
        "type": "词",
        "rhythmic": "画堂春",
        "title": "",
        "preface": "",
        "paragraphs": [
            "西风庭院雨垂垂。",
            "黄花秋闰迟。",
            "已凉天气未寒时。",
            "才褪单衣。",
            "睡起枕痕犹在，鬓松钗压云低。",
            "玉奁重拂淡胭脂。",
            "情入双眉。"
        ],
        "notes": "",
        "id": "e60d968f7b60884cdf2db82d47b30eaa"
    },
    {
        "author": "谢懋",
        "dynasty": "宋",
        "type": "词",
        "rhythmic": "石州引・石州慢",
        "title": "",
        "preface": "",
        "paragraphs": [
            "日脚斜明，秋色半阴，人意凄楚。",
            "飞雪特地凝愁，做弄晚来微雨。",
            "谁家别院，舞困几叶霜红，西风送客闻砧杵。",
            "鞭马出都门，正潮平洲渚。",
            "无语。",
            "匆匆短棹，满载离愁，片帆高举。",
            "京洛红尘，因念几年羁旅。",
            "浅颦轻笑，旧时风月逢迎，别来谁画双眉妩。",
            "回首一销凝，望归鸿容与。"
        ],
        "notes": "",
        "id": "9375bb383c0add4bc93c03d417896b45"
    },
    {
        "author": "谢懋",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "厌厌睡起，无限春情绪。",
            "柳色借轻烟，尚瘦怯、东风倦舞。",
            "海棠红皱，不奈晚来寒，帘半卷，日西沈，寂寞闲庭户。",
            "飞雪无据。",
            "化作冥濛雨。",
            "愁里见春来，又只恐、愁催春去。",
            "惜花人老，芳草梦凄迷，题欲遍，琐窗纱，总是伤春句。"
        ],
        "notes": "",
        "id": "fb19f7bf0d3d36875e4c480b55476209"
    },
    {
        "author": "谢懋",
        "dynasty": "宋",
        "type": "词",
        "rhythmic": "解连环",
        "title": "",
        "preface": "",
        "paragraphs": [
            "雁空辽邈。",
            "衬鱼鳞浪浅，护霜云薄。",
            "念故人、千里音尘，正山月朦胧，水村依约。",
            "见说瑶姬，拥十二、碧峰如削。",
            "倚孤芳澹伫，冷笑岁华，可堪寂寞。",
            "情多为谁瘦弱。",
            "爱吹芗弄粉，斜搴珠箔。",
            "自然林壑精神，想回首东风，万花羞落。",
            "梦绕南楼，对皓月、忍思量著。",
            "但销凝、夜阑酒醒，数声画角。"
        ],
        "notes": "",
        "id": "b24d9a61584d1a6a983d89c65f300e91"
    },
    {
        "author": "谢懋",
        "dynasty": "宋",
        "type": "词",
        "rhythmic": "霜天晓角",
        "title": "",
        "preface": "",
        "paragraphs": [
            "绿云剪叶。",
            "低护黄金屑。",
            "占断花中声誉，香与韵、两清洁。",
            "胜绝。",
            "君听说。",
            "是他来处别。",
            "试看仙衣犹带，金庭露、玉阶月。"
        ],
        "notes": "",
        "id": "42586fd1ea1091a599e26299f70496df"
    },
    {
        "author": "谢懋",
        "dynasty": "宋",
        "type": "词",
        "rhythmic": "风入松",
        "title": "",
        "preface": "",
        "paragraphs": [
            "老年长忆少年狂。",
            "宿粉栖香。",
            "自怜独得东君意，有三年、窥宋东墙。",
            "笑无落花红影，醉眠芳草斜阳。",
            "事随春梦去悠扬。",
            "休去思量。",
            "近来眼底无姚魏，有谁更、管领年芳。",
            "换得河阳衰鬓，一帘烟雨梅黄。"
        ],
        "notes": "",
        "id": "3a0ffe0d03b361939dae398ba8c667cc"
    },
    {
        "author": "谢懋",
        "dynasty": "宋",
        "type": "词",
        "rhythmic": "风流子",
        "title": "",
        "preface": "",
        "paragraphs": [
            "少年多行乐，方豪健、何处不嬉游。",
            "记情逐艳波，暖香斜径，醉摇鞭影，扑絮青楼。",
            "难忘是，笑歌偏婉娩，乡号得温柔。",
            "娇雨娱云，旋宽衣带，剩风残月，都在眉头。",
            "一成憔悴损，人惊怪，空自引镜堪羞。",
            "谁念短封难托，征雁虚浮。",
            "念夜寒灯火，懒寻前梦，满窗风雨，供断闲愁。",
            "情到不堪言处，却悔风流。"
        ],
        "notes": "",
        "id": "9ab2343d90be9e5aa576d7ea26083857"
    },
    {
        "author": "谢懋",
        "dynasty": "宋",
        "type": "词",
        "rhythmic": "鹊桥仙",
        "title": "",
        "preface": "",
        "paragraphs": [
            "钩帘借月，染云为幌，花面玉枝交映。",
            "凉生河汉一天秋，问此会、今宵孰胜。",
            "铜壶尚滴，烛龙已驾，泪浥西风不尽。",
            "明朝乌鹊到人间，试说向、青楼薄幸。"
        ],
        "notes": "",
        "id": "e20b141675f82c4e14a51fc21bf4b01f"
    }
]