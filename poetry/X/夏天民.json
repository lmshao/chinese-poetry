[
    {
        "author": "夏天民",
        "dynasty": "宋",
        "type": "诗",
        "rhythmic": "",
        "title": "题汪水云诗卷",
        "preface": "",
        "paragraphs": [
            "仰峰昨夜三尺雪，梅花吟老坐如橛。",
            "道人啄扉来掺别，茗盌冰胶不堪啜。",
            "袖中枝桐半皴裂，为予载拊舒鬰结。",
            "谁裁古调多曲折，拍拍胡笳中音节。",
            "燕山孤累心石铁，神物护持笔生舌。",
            "杜陵老翁代佛说，长歌自击唾壶缺。",
            "万古剑铓倒流血，毛髪森森照关月。",
            "於乎嵇康东市计仍拙，广陵一散何尝绝。"
        ],
        "notes": "",
        "id": "2a09eeadabd997650b2a3db20e69c8b4"
    }
]