[
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "塞马歌答杨侍郎",
        "preface": "",
        "paragraphs": [
            "侍郎赠我六尺𩨈，矫矫龙性天骨殊。",
            "四蹄铁立目电闪，此其壮志畏长驱。",
            "牵来细观问厮养，何物有此权奇状。",
            "为言此是古孙龙，往往得之沙塞上。",
            "森张雾鬣碨礌鬉，萧稍骏尾摇朔风。",
            "冰河蹙裂蹄甲锐，竹批两耳双方瞳。",
            "向时淮西屡战胜，曾驮猛士敲金镫。",
            "帐前欲得不敢言，空悬宝珠光照乘。",
            "我有百发落雁鈚，前年引满射赤眉。",
            "功成万死不见赏，归骑馿子吟楚词。",
            "浮沈不作飞腾梦，感公赠我意勤重。",
            "旋蒙臯比作鞍鞯，更染青丝结缰鞚。",
            "祗今中原狐兔鸣，黄沙莽莽白骨腥。",
            "愿公急起扫欃枪，百万勋业一旦成。",
            "我当乘此载前旌，男儿报义要轻生。"
        ],
        "notes": "",
        "id": "a594943520135fbc31eb630931285535"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "送郡守张宗丞  其一",
        "preface": "",
        "paragraphs": [
            "淮汉秋风起，边声不可听。",
            "九重选良牧，内地著郎星。",
            "土沃桑麻长，城荒草树青。",
            "民居多近水，一一是江亭。"
        ],
        "notes": "",
        "id": "410faefa3f6baf9a601d5fa0209552b5"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "送郡守张宗丞  其二",
        "preface": "",
        "paragraphs": [
            "泪落乡邦事，民痍久未瘳。",
            "官收随亩券，人上运粮舟。",
            "寇起征方急，年饥籴未休。",
            "更闻来取楮，何以应需求。"
        ],
        "notes": "",
        "id": "35928789dbceb491a4c2c1b1719e24ee"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "送郡守张宗丞  其三",
        "preface": "",
        "paragraphs": [
            "本是诗书种，躬耕寂寞滨。",
            "倾家市鞍马，捐命犯风尘。",
            "幕府差功级，京华困旅贫。",
            "不如归去好，依旧号诗人。"
        ],
        "notes": "",
        "id": "bf80574b3c89cdb7ee16c7c2c1b393d6"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "送季庸奉祠归里",
        "preface": "",
        "paragraphs": [
            "昭代昌文化，无人叹陆沈。",
            "诸公自才杰，吾道正山林。",
            "紫盖三年绿，沧波万里心。",
            "长安岂无路，尘起污瑶簪。"
        ],
        "notes": "",
        "id": "4f21390af356d8aef6944d36688e4ab1"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "别赵李曹  其一",
        "preface": "",
        "paragraphs": [
            "莲幕皆佳士，如君淡素何。",
            "圄空公事少，官满荐书多。",
            "忧国关丰歉，筹边定战和。",
            "艰难别知己，吾道欲沧波。"
        ],
        "notes": "",
        "id": "cb6e6d53dd04eda30b7be6c67ce78e65"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "别赵李曹  其二",
        "preface": "",
        "paragraphs": [
            "相别日虽浅，相期意独深。",
            "那知成远别，何以慰孤吟。",
            "旅鴈芦花浦，啼猿枫树林。",
            "明朝应此念，把酒亦愁心。"
        ],
        "notes": "",
        "id": "18dc528b3a6f768e2028f576c00512a1"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "闻德音入蜀",
        "preface": "",
        "paragraphs": [
            "蜀山万里外，圣主得遥闻。",
            "归使愁无路，遗黎泣见君。",
            "千年文物郡，百战虎狼群。",
            "才退惭司马，无因写檄文。"
        ],
        "notes": "",
        "id": "d6df702906d8e7399924f710ccabe303"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "行子",
        "preface": "",
        "paragraphs": [
            "行子家何处，征帆楚岸开。",
            "沧江还几曲，白鸟忽双来。",
            "别酒寒冲醒，轻舟浪打回。",
            "孤怀正牢落，更听暮猿哀。"
        ],
        "notes": "",
        "id": "807d711c70e3af75cbb2ae974096c075"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "立春日大雪作代简招友",
        "preface": "",
        "paragraphs": [
            "山意久辞腊，林根冻未消。",
            "清尊如有待，白发正无聊。",
            "岁去梅花在，春初柳絮飘。",
            "同吟二三子，折简可能招。"
        ],
        "notes": "",
        "id": "0b343ff89eac94adf04f15d34b6f588b"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "西山道中",
        "preface": "",
        "paragraphs": [
            "省得离家日，秋风吹我衣。",
            "客吟诗句赠，儿问几时归。",
            "独宿孤村馆，长怀旧竹扉。",
            "羁愁不堪触，山雨暗斜晖。"
        ],
        "notes": "",
        "id": "696366f7565d396007f73f982aae2cdc"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "清明省扫归舟陆相半",
        "preface": "",
        "paragraphs": [
            "一径险仍修，沿溪去未休。",
            "薜萝春暗树，杨柳暮遮楼。",
            "荡桨渔舟驶，寒钟僧寺幽。",
            "倚篷赊浊酒，犹可洗诗愁。"
        ],
        "notes": "",
        "id": "8ba81c6bd366a9545e380adc76c8623a"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "伤卢长史居",
        "preface": "",
        "paragraphs": [
            "昔年传得文标集，每对青灯一起予。",
            "偶访袁人寻古事，旧时居处已民居。"
        ],
        "notes": "",
        "id": "fa4f3b469d7786d5238b3cdf10683a0c"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "还西里所居  其一",
        "preface": "",
        "paragraphs": [
            "长恐山林计未成，可能俯仰羡公卿。",
            "鹤闲不受云拘束，梅冷惟堪雪主盟。"
        ],
        "notes": "",
        "id": "991bea8f76cd2989737060aec211f547"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "还西里所居  其二",
        "preface": "",
        "paragraphs": [
            "北阙无书休悔出，东皋有秫可归耕。",
            "镜容渐改惊非昔，犹喜傍人唤后生。"
        ],
        "notes": "",
        "id": "577fda222c33c2ed7befeb3a7f8b29fc"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "南浦泊舟",
        "preface": "",
        "paragraphs": [
            "重来江阁俯沧流，一带西山万古愁。",
            "渔叟不知来客意，径移船过北沙头。"
        ],
        "notes": "",
        "id": "8dfad4a378a6a32b7fc0feeed5950e87"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "与程右史论诗道",
        "preface": "",
        "paragraphs": [
            "我尝论诗始，其道最希夷。",
            "神工裂浑沌，声音相雄雌。",
            "物理何巨细，人性无妍媸。",
            "当其天真发，各鸣志所之。",
            "斯民朴未散，粹如玉不疵。",
            "老穉壤衢日，君臣赓歌时。",
            "下逮雅颂作，间列民风熙。",
            "怡愉且密勿，和厚无浇漓。",
            "固经圣人择，要匪古义亏。",
            "屈宋变赋体，苏李五字诗。",
            "七字追迅电，陶谢萦寒漪。",
            "虽各骋逸思，犹如观尊彜。",
            "但有奇古意，了非斧凿姿。",
            "伤心玉台后，巧丽争纷披。",
            "雕锼以为工，叫噪以为奇。",
            "诗乃一技尔，那复古道为。",
            "有唐李与杜，切切哀其衰。",
            "稍欲复古作，便觉骚些遗。",
            "后人好异论，咸酸各行私。",
            "白以诡见斥，甫以朴见嗤。",
            "那知托奥妙，中有真趣怡。",
            "昧昧作者流，行行信且疑。",
            "我尝任胸臆，谓自唐无诗。",
            "山川或登览，朋友或聚离。",
            "颇以悲喜意，吐作蹇复辞。",
            "岂有肩古作，聊欲支倾欹。",
            "子云不可待，赏者又复谁。",
            "所以拜坛下，傥令佐鼓旗。",
            "庶几皇甫谧，犹能知左思。"
        ],
        "notes": "",
        "id": "cbc926220ee184bb9b3d2f9270a6ec49"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "偶成  其一",
        "preface": "",
        "paragraphs": [
            "抛却沧江事远游，独携弓剑上边头。",
            "群胡忽遁阴山北，欲渡河冰不自由。"
        ],
        "notes": "",
        "id": "ed96c78841a75c81eb20e56dd96dd1fc"
    },
    {
        "author": "萧元之",
        "dynasty": "宋",
        "type": "诗",
        "rhythmic": "",
        "title": "偶成  其二",
        "preface": "",
        "paragraphs": [
            "少年鞍马疾如飞，卖尽儒衣买战衣。",
            "老去不知筋力减，夜阑犹梦解重围。"
        ],
        "notes": "",
        "id": "be7617320ac947f5de3df19f9cadcd6b"
    },
    {
        "author": "萧元之",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "人生何必求名，身闲便是名高处。",
            "卧云衣袂，何因自染，修涂尘土。",
            "世路羊肠，人情狙赋，翻云覆雨。",
            "把从前旧梦，倚阑重省，休更错、添笺注。",
            "况是吾庐江上，也抵得、封侯千户。",
            "高眠闲听，邻舟渔唱，倚阑农语。",
            "休望当年，溪边俱载，隆中三顾。",
            "怕群鸥微觉，见人欲起，背人飞去。"
        ],
        "notes": "",
        "id": "91117e114ffcb6ca0a92bcf9bc3feb10"
    },
    {
        "author": "萧元之",
        "dynasty": "宋",
        "type": "词",
        "rhythmic": "渡江云",
        "title": "",
        "preface": "",
        "paragraphs": [
            "流苏垂翠幰，高低一色，红紫等泥沙。",
            "香山居士老，柳枝桃叶，飞梗属谁家。",
            "好音过耳，任啼鸟、怨入芳华。",
            "心情懒，笔床吟卷，醉墨戏翻鸦。",
            "堪嗟。",
            "雕弓快马，敕勒追踪，向夕阳坡下。",
            "休更忆，青丝络辔，红袖裁纱。",
            "司空见惯浑如梦。",
            "笑几回、索苇吹葭。",
            "山中乐，从渠恣赏莺花。"
        ],
        "notes": "",
        "id": "513ce6e64cd5a2bbc4d3249b206cd56f"
    },
    {
        "author": "萧元之",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "断红流水香难觅。",
            "行云一去无踪迹。",
            "杨柳漫遮阑。",
            "闲愁付远山。",
            "玉筝弹未了。",
            "倚柱人空老。",
            "青子摘来酸。",
            "酸心有几般。"
        ],
        "notes": "",
        "id": "7dad1f64f467b7a497827d58ec04afbb"
    }
]