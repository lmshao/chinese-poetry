[
    {
        "author": "谢景初",
        "dynasty": "宋",
        "type": "诗",
        "rhythmic": "",
        "title": "寻余姚上林湖山",
        "preface": "",
        "paragraphs": [
            "山水有奇秀，何必耳目亲。",
            "兹地世未知，偶游良可珍。",
            "平湖瞰其中，翠𪩘围四垠。",
            "青松千万植，落瀑如悬巾。",
            "佛庙耸殿塔，装点绘图新。",
            "清溪与断崖，水石声磷磷。",
            "峰巓见沧海，日出常先晨。",
            "花草时节异，宁问秋夏春。",
            "陵谷千万古，岂无称道人。",
            "德微言不信，又恐远故堙。",
            "樽酒且乐我，醉来事事均。"
        ],
        "notes": "",
        "id": "bd638569901aa233de7ce769009fc15c"
    },
    {
        "author": "谢景初",
        "dynasty": "宋",
        "type": "诗",
        "rhythmic": "",
        "title": "观余姚海氛",
        "preface": "",
        "paragraphs": [
            "海上风与雨，未眹先气升。",
            "泽卤杂山云，蓊鬰相薰蒸。",
            "交语面已障，安辨丘与陵。",
            "衣濡带革缓，臭腥殊可憎。",
            "自非昌其阳，疾疠得以乘。",
            "君子却阴邪，何必医师能。"
        ],
        "notes": "",
        "id": "6333f3f94286ab2a0ea0abe6be870dd3"
    },
    {
        "author": "谢景初",
        "dynasty": "宋",
        "type": "诗",
        "rhythmic": "",
        "title": "余姚董役海堤有作",
        "preface": "",
        "paragraphs": [
            "五行交相陵，海水不润下。",
            "处处坏堤防，白浪大于马。",
            "顾予为其长，恐惧敢暂舍。",
            "董众完筑塞，跋履率旷野。",
            "使人安于生，兹不羞民社。",
            "调和阴与阳，自有任责者。"
        ],
        "notes": "",
        "id": "d6643eeff32448643d79fe4839e50aed"
    },
    {
        "author": "谢景初",
        "dynasty": "宋",
        "type": "诗",
        "rhythmic": "",
        "title": "观仙居山瀑布",
        "preface": "",
        "paragraphs": [
            "落泉下峭壁，斗绝千万丈。",
            "溅急雪片飞，望若匹练广。",
            "曲岭隔青林，三里已闻响。",
            "其旁有巨石，平润可俯仰。",
            "愚俗所不道，我辈偶来赏。",
            "须期秋色清，攀萝将尔上。"
        ],
        "notes": "",
        "id": "2b7ba7408fa2379e32a0d98f5da46cd5"
    },
    {
        "author": "谢景初",
        "dynasty": "宋",
        "type": "诗",
        "rhythmic": "",
        "title": "观上林垍器",
        "preface": "",
        "paragraphs": [
            "作灶长如丘，取土深于堑。",
            "踏轮飞为模，覆灰色乃绀。",
            "力疲手足病，欲憩不敢暂。",
            "发窰火以坚，百裁一二占。",
            "里中售高贾，斗合渐收敛。",
            "持归示北人，难得曾罔念。",
            "贱用或弃朴，争乞宁有厌。",
            "鄙事圣犹能，今予乃亲觇。"
        ],
        "notes": "",
        "id": "7957085b003c790769f04a6e079f2d98"
    },
    {
        "author": "谢景初",
        "dynasty": "宋",
        "type": "诗",
        "rhythmic": "",
        "title": "粤俗",
        "preface": "",
        "paragraphs": [
            "粤俗嗜海物，鳞介无一遗。",
            "虾蠃味已厚，况乃蟹与蜞。",
            "潮来浦屿涨，遮捕张藩篱。",
            "潮去沙满滩，拾掇盈篱箕。",
            "杀烹数莫记，琐碎臭且奇。",
            "苟务贪咀嚼，宁识暴殄悲。",
            "蛟蜃吐云气，腹以人为饴。",
            "呀口日肥大，洪波谁敢窥。"
        ],
        "notes": "",
        "id": "8d30c0b923df4ebec06671bca7efe4d6"
    },
    {
        "author": "谢景初",
        "dynasty": "宋",
        "type": "诗",
        "rhythmic": "",
        "title": "禁烟即事",
        "preface": "",
        "paragraphs": [
            "时节一百五，疾风收雨天。",
            "鸟催青帝驭，人重子推钱。",
            "蹴踘逢南陌，秋千送晚烟。",
            "墦间无限醉，唯我独萧然。"
        ],
        "notes": "",
        "id": "651ceae511eb3994a5d2d5079091249e"
    },
    {
        "author": "谢景初",
        "dynasty": "宋",
        "type": "诗",
        "rhythmic": "",
        "title": "法喜堂",
        "preface": "",
        "paragraphs": [
            "虚堂庇风雨，结构不务壮。",
            "外饰无髹髵，置物况容长。",
            "开箧药剂灵，拈棋白黑抗。",
            "阶花澹亦夭，庭石碧交向。",
            "出门鸟雀喧，燕处物我丧。",
            "吴俗夸有素，佛徒侈相尚。",
            "独能守质静，坐以矫流宕。",
            "栖之果自喜，何须山海上。"
        ],
        "notes": "",
        "id": "4865f714c1c61b4354010f7fc0f755ed"
    },
    {
        "author": "谢景初",
        "dynasty": "宋",
        "type": "诗",
        "rhythmic": "",
        "title": "送唐介南迁  其一",
        "preface": "",
        "paragraphs": [
            "长蛇齿牙毒，谁使赤手捕。",
            "六月河破堤，捧块捍奔注。",
            "匹夫徒昭昭，天下皆慕顾。",
            "后世有至公，此计不为误。"
        ],
        "notes": "",
        "id": "cee62bcf40209268d26af2baff0e5d7d"
    },
    {
        "author": "谢景初",
        "dynasty": "宋",
        "type": "诗",
        "rhythmic": "",
        "title": "送唐介南迁  其二",
        "preface": "",
        "paragraphs": [
            "木秀风所折，膏明自煎然。",
            "折固理之必，明性其可迁。",
            "趋向人各异，公议日月悬。",
            "开言死不测，喑噤贵且年。"
        ],
        "notes": "",
        "id": "068938b506d7b55e78c7a918c20488a7"
    },
    {
        "author": "谢景初",
        "dynasty": "宋",
        "type": "诗",
        "rhythmic": "",
        "title": "送唐介南迁  其三",
        "preface": "",
        "paragraphs": [
            "鬰鬰炎海旁，气蒸雾露毒。",
            "得罪往投畀，幸贷吭颈戮。",
            "彼心学圣贤，于义无不足。",
            "奈何触主威，未尝有是辱。"
        ],
        "notes": "",
        "id": "f7cf47f2423a2c7196057adc072c52c6"
    },
    {
        "author": "谢景初",
        "dynasty": "宋",
        "type": "诗",
        "rhythmic": "",
        "title": "送唐介南迁  其四",
        "preface": "",
        "paragraphs": [
            "身任言责地，眼见公路埋。",
            "胡宁包心颜，践履天子阶。",
            "言出谪随至，吏送南海涯。",
            "一臣不足惜，喋籭狈与豺。"
        ],
        "notes": "",
        "id": "8a6b9df1a6b1a77654876583708cb47a"
    },
    {
        "author": "谢景初",
        "dynasty": "宋",
        "type": "诗",
        "rhythmic": "",
        "title": "送唐介南迁  其五",
        "preface": "",
        "paragraphs": [
            "谏逐古今有，例为朝政疵。",
            "况与廊庙臣，世复恶其私。",
            "安危治乱迹，此事姑置之。",
            "傥未监谤者，失得何须悲。"
        ],
        "notes": "",
        "id": "9c9ea50cbb7877a29aeb2b0aa94612b0"
    },
    {
        "author": "谢景初",
        "dynasty": "宋",
        "type": "诗",
        "rhythmic": "",
        "title": "和吴中复江渎泛舟",
        "preface": "",
        "paragraphs": [
            "雨飞暑馆变秋堂，息驾林祠意绪长。",
            "笋脱万苞风韵玉，莲开百亩水浮香。",
            "楸盘力战棋忘味，筠簟清吟扇递凉。",
            "心惜吏闲文酒乐，雅欢未既即离觞。"
        ],
        "notes": "",
        "id": "0a999895bd85c55cc1c92c93ab1bc841"
    },
    {
        "author": "谢景初",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "倒著衣裳迎户外，尽呼儿女拜灯前。"
        ],
        "notes": "",
        "id": "ac2d4f6ac6591854511ec53f5f7843a0"
    },
    {
        "author": "谢景初",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "峰巓见沧海，日出常先最。"
        ],
        "notes": "",
        "id": "28710c3b56e02512a5f0b73d6565f291"
    }
]