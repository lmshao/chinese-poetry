[
    {
        "author": "徐若浑",
        "dynasty": "宋",
        "type": "诗",
        "rhythmic": "",
        "title": "游龙华寺",
        "preface": "",
        "paragraphs": [
            "杖履曾为胜地游，朅来惊叹岁华周。",
            "上方重阁人如旧，修竹茂林山自秋。",
            "尚想纵谈方外去，空余妙墨壁间留。",
            "回头彭蠡湖边路，准拟东归一钓舟。"
        ],
        "notes": "",
        "id": "bc68d64aa9797ab5183a3336151ebc6d"
    },
    {
        "author": "徐若浑",
        "dynasty": "宋",
        "type": "诗",
        "rhythmic": "",
        "title": "和游章法寺",
        "preface": "",
        "paragraphs": [
            "嘉君步屐招提寺，应与白云相对闲。",
            "尽见地舆藏胜境，始知天柱是名山。",
            "疏疏叶脱长林表，沥沥泉鸣乱石间。",
            "又入郡城声利窟，定嫌轻自宝坊还。"
        ],
        "notes": "",
        "id": "92f6742a3d13a4f7f15658f5d815cf8f"
    },
    {
        "author": "徐若浑",
        "dynasty": "宋",
        "type": "诗",
        "rhythmic": "",
        "title": "经纶堂",
        "preface": "",
        "paragraphs": [
            "我公大志在经纶，初向山房寄此身。",
            "到老自全千丈节，调元曾转万家春。",
            "青编勋业光终烂，翠琰文章久更新。",
            "今古斯人常想慕，不应上垫雨中巾。"
        ],
        "notes": "",
        "id": "130c053fd84df546dbc9668bdcb46423"
    },
    {
        "author": "徐若浑",
        "dynasty": "宋",
        "type": "诗",
        "rhythmic": "",
        "title": "蓝田喻言诗二首  其一",
        "preface": "",
        "paragraphs": [
            "南有树居叟，翛然一径开。",
            "经年野户外，不见俗人来。",
            "冰炭知难合，溪山觉易陪。",
            "竹间逢片石，一坐便忘回。"
        ],
        "notes": "",
        "id": "299e64411fa6e4a6f666a1a647b68e5b"
    },
    {
        "author": "徐若浑",
        "dynasty": "宋",
        "type": "诗",
        "rhythmic": "",
        "title": "蓝田喻言诗二首  其二",
        "preface": "",
        "paragraphs": [
            "处世觉还早，终无陆地波。",
            "事从安分少，忧为过求多。",
            "虑广神偏昧，心平气自和。",
            "万般惟好胜，胜得又如何。"
        ],
        "notes": "",
        "id": "d302ad1d684ba3c56c246db8a2d96a9a"
    }
]