[
    {
        "author": "徐明仲",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "宗社中兴佐，廊庙黑头公。",
            "故家乔木，十年风虎会云龙。",
            "三镇上流藩翰，千里北门符钥，何许在民功。",
            "刀剑还牛犊，饥馑化登丰。",
            "政成时，春明媚，日和融。",
            "寿觞如海，愿公一酌倒三松。",
            "移取活人心手，归作调元勋业，谈笑共平戎。",
            "还使十书老，直与古人同。"
        ],
        "notes": "",
        "id": "2cf05fe400e7a8c9419769f4f50a37e6"
    },
    {
        "author": "徐明仲",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "迟日笼晴昼，新火敛馀寒。",
            "东君着意，留恋春色在人间。",
            "故遣蓬瀛仙侣，来布阳和德泽，造化寄毫端。",
            "麾节经行处，喜气满江山。",
            "听歌谣，五裤暖，二天宽。",
            "汉朝侧席，英隽玺诏促徵还。",
            "鞭算钱流粟腐，刃往剧剸烦解，启沃动龙颜。",
            "已有白麻笔，草制在金銮。"
        ],
        "notes": "",
        "id": "d1a669420b9eb1f72ecf753b9ba27980"
    }
]