[
    {
        "author": "徐理",
        "dynasty": "宋",
        "type": "词",
        "rhythmic": "瑞鹤仙",
        "title": "",
        "preface": "",
        "paragraphs": [
            "暮霞红映沼。",
            "恨柳枝疏瘦，不禁风搅。",
            "投林数归鸟。",
            "更枯茎敲荻，糁红堆蓼。",
            "江寒浪小。",
            "雁来多、音书苦少。",
            "试看尽，水边红叶，不见有诗流到。",
            "烦恼。",
            "凭阑人去，枕水亭空，路遥天杳。",
            "情深恨渺。",
            "无计诉与伊道。",
            "漏声催，门外霜清风细，月色今霄最好。",
            "怎割舍，美景良时，等闲睡了。"
        ],
        "notes": "",
        "id": "60398d1a48da2d0754ccdb4c28338ad7"
    }
]