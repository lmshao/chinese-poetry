[
    {
        "author": "熊曜",
        "dynasty": "唐",
        "type": "诗",
        "rhythmic": "",
        "title": "送杨谏议赴河西节度判官兼呈韩王二侍御",
        "preface": "",
        "paragraphs": [
            "贤哉征西将，幕府多俊人。",
            "筹议秉刀尺，话言在经纶。",
            "先鞭羡之子，走马辞咸秦。",
            "庭论许名实，数公当即真。",
            "行行弄文翰，婉婉光使臣。",
            "今者所从谁，不闻歌苦辛。",
            "黄云萧关道，白日惊沙尘。",
            "虏寇有时猎，汉兵行复巡。",
            "王师已无战，传檄奉良臣。"
        ],
        "notes": "",
        "id": "45773373adcada83dd273d87c1de8ddd"
    }
]