[
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "酬人雨后玩竹",
        "preface": "",
        "paragraphs": [
            "南天春雨时，那鉴雪霜姿。",
            "众类亦云茂，虚心能自持。",
            "多留晋贤醉，早伴舜妃悲。",
            "晚岁君能赏，苍苍劲节奇。"
        ],
        "notes": "",
        "id": "a72f5c2354706e4a86acf2ac0e78c2a1"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "春望词四首 一",
        "preface": "",
        "paragraphs": [
            "花开不同赏，花落不同悲。",
            "欲问相思处，花开花落时。"
        ],
        "notes": "",
        "id": "99c03e01f9fe8e2b1c715481d00ac545"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "春望词四首 二",
        "preface": "",
        "paragraphs": [
            "揽草结同心，将以遗知音。",
            "春愁正断绝，春鸟复哀吟。"
        ],
        "notes": "",
        "id": "e0975968c693eb8cdd71bae11f451f8b"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "春望词四首 三",
        "preface": "",
        "paragraphs": [
            "风花日将老，佳期犹渺渺。",
            "不结同心人，空结同心草。"
        ],
        "notes": "",
        "id": "f0e45233cbfdb51a6ded2c54fd99998c"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "春望词四首 四",
        "preface": "",
        "paragraphs": [
            "那堪花满枝，翻作两相思。",
            "玉筯垂朝镜，春风知不知。"
        ],
        "notes": "",
        "id": "618130cea928aca76ce982d54cc6fefc"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "宣上人见示与诸公唱和",
        "preface": "",
        "paragraphs": [
            "许厕高斋唱，涓泉定不如。",
            "可怜谯记室，流水满禅居。"
        ],
        "notes": "",
        "id": "79e6d3352ad1f9d079b9ea7ddbf97bd4"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "风",
        "preface": "",
        "paragraphs": [
            "猎蕙微风远，飘弦唳一声。",
            "林梢鸣淅沥，松径夜凄清。"
        ],
        "notes": "",
        "id": "69e97189a7943eb034be1e4c3dd24525"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "月",
        "preface": "",
        "paragraphs": [
            "魄依钩样小，扇逐汉机团。",
            "细影将圆质，人间几处看。"
        ],
        "notes": "",
        "id": "754261dae58c0805beae0313e3d60f03"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "蝉",
        "preface": "",
        "paragraphs": [
            "露涤清音远，风吹数叶齐。",
            "声声似相接，各在一枝栖。"
        ],
        "notes": "",
        "id": "367da22e97492b8eefb21d4974a13bc9"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "池上双鸟",
        "preface": "",
        "paragraphs": [
            "双栖绿池上，朝暮共飞还。",
            "更忆将雏日，同心莲叶间。"
        ],
        "notes": "",
        "id": "2e81442feb73e38fe8a87cb3c9fb1c87"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "鸳鸯草",
        "preface": "",
        "paragraphs": [
            "绿英满香砌，两两鸳鸯小。",
            "但娱春日长，不管秋风早。"
        ],
        "notes": "",
        "id": "e87ac2d3c7262c4f0bc9f2046a5b7c10"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "罚赴边有怀上韦令公二首 一",
        "preface": "",
        "paragraphs": [
            "闻道边城苦，今来到始知。",
            "羞将门下曲，唱与陇头儿。"
        ],
        "notes": "",
        "id": "e2e3449c6578678e2bd87adfbe8a2039"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "罚赴边有怀上韦令公二首 二",
        "preface": "",
        "paragraphs": [
            "黠虏犹违命，烽烟直北愁。",
            "却教严谴妾，不敢向松州。"
        ],
        "notes": "",
        "id": "e229266c2626739889b2e59a20c85a32"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "咏八十一颗",
        "preface": "",
        "paragraphs": [
            "色比丹霞朝日，形如合浦筼筜。",
            "开时九九如数，见处双双颉颃。"
        ],
        "notes": "",
        "id": "63536462e18d988ee57687d5b1603ee6"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "谒巫山庙",
        "preface": "",
        "paragraphs": [
            "乱猨啼处访高唐，路入烟霞草木香。",
            "山色未能忘宋玉，水声犹是哭襄王。",
            "朝朝夜夜阳台下，为雨为云楚国亡。",
            "惆怅庙前多少柳，春来空鬬画眉长。"
        ],
        "notes": "",
        "id": "e8771300e609278a0f0d9da4f557a205"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "牡丹",
        "preface": "",
        "paragraphs": [
            "去春零落暮春时，泪湿红笺怨别离。",
            "常恐便同巫峡散，因何重有武陵期。",
            "传情每向馨香得，不语还应彼此知。",
            "只欲栏边安枕席，夜深闲共说相思。"
        ],
        "notes": "",
        "id": "2320e504bdf6e191bfb282bc1d9b9a42"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "贼平后上高相公",
        "preface": "",
        "paragraphs": [
            "惊看天地白荒荒，瞥见青山旧夕阳。",
            "始信大威能照映，由来日月借生光。"
        ],
        "notes": "",
        "id": "a4b0917fbe0f94ea7cb5d3ea5f3216b1"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "送友人",
        "preface": "",
        "paragraphs": [
            "水国蒹葭夜有霜，月寒山色共苍苍。",
            "谁言千里自今夕，离梦杳如关塞长。"
        ],
        "notes": "",
        "id": "0c642173c1fce7c9b7022c78ee9f36fb"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "听僧吹芦管",
        "preface": "",
        "paragraphs": [
            "晓蝉呜咽暮莺愁，言语殷勤十指头。",
            "罢阅梵书聊一弄，散随金磬泥清秋。"
        ],
        "notes": "",
        "id": "72537c3a334d3cd95c95f0f460db4124"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "酬郭简州寄柑子",
        "preface": "",
        "paragraphs": [
            "霜规不让黄金色，圆质仍含御史香。",
            "何处同声情最异，临川太守谢家郎。"
        ],
        "notes": "",
        "id": "5734b52618c87dfdb4481e32a73fa106"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "上川主武元衡相国二首 一",
        "preface": "",
        "paragraphs": [
            "落日重城夕雾收，玳筵雕俎荐诸侯。",
            "因令朗月当庭燎，不使珠帘下玉钩。"
        ],
        "notes": "",
        "id": "623142bb839948577247621face7af23"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "上川主武元衡相国二首 二",
        "preface": "",
        "paragraphs": [
            "东阁移尊绮席陈，貂簪龙节更宜春。",
            "军城画角三声歇，云幕初垂红烛新。"
        ],
        "notes": "",
        "id": "4c9f90e1c34126e17df19182c0448dd1"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "忆荔枝",
        "preface": "",
        "paragraphs": [
            "传闻象郡隔南荒，绛实丰肌不可忘。",
            "近有青衣连楚水，素浆还得类琼浆。"
        ],
        "notes": "",
        "id": "7ba7ae48f0d7261f1fadc1648aa0f67f"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "斛石山晓望寄吕侍御",
        "preface": "",
        "paragraphs": [
            "曦轮初转照仙扃，旋擘烟岚上窅冥。",
            "不得玄晖同指点，天涯苍翠漫青青。"
        ],
        "notes": "",
        "id": "a2beafcfeb54b51b91f1d21f26140449"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "寄词",
        "preface": "",
        "paragraphs": [
            "菌阁芝楼杳霭中，霞开深见玉皇宫。",
            "紫阳天上神仙客，称在人间立世功。"
        ],
        "notes": "",
        "id": "2f99b025c990758af6edc8bede489bc2"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "斛石山书事",
        "preface": "",
        "paragraphs": [
            "王家山水画图中，意思都卢粉墨容。",
            "今日忽登虚境望，步摇冠翠一千峰。"
        ],
        "notes": "",
        "id": "459a4be87925a3796373509a0a549020"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "送姚员外",
        "preface": "",
        "paragraphs": [
            "万条江柳早秋枝，褭地翻风色未衰。",
            "欲折尔来将赠别，莫教烟月两乡悲。"
        ],
        "notes": "",
        "id": "63ec72bea647b55fe31e4dff596a368c"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "酬祝十三秀才",
        "preface": "",
        "paragraphs": [
            "浩思蓝山玉彩寒，冰囊敲碎楚金盘。",
            "诗家利器驰声久，何用春闱榜下看。"
        ],
        "notes": "",
        "id": "861706e9a9b349e3488d1e7feb375543"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "别李郎中",
        "preface": "",
        "paragraphs": [
            "花落梧桐凤别凰，想登秦岭更凄凉。",
            "安仁纵有诗将赋，一半音词杂悼亡。"
        ],
        "notes": "",
        "id": "5daf2d473ca98c7b36eb7d03709aa087"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "送扶炼师",
        "preface": "",
        "paragraphs": [
            "锦浦归舟巫峡云，绿波迢递雨纷纷。",
            "山阴妙术人传久，也说将鹅与右军。"
        ],
        "notes": "",
        "id": "318df276fb68dc7ad67c918892247219"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "摩诃池赠萧中丞",
        "preface": "",
        "paragraphs": [
            "昔以多能佐碧油，今朝同泛旧仙舟。",
            "凄凉逝水颓波远，惟有碑泉咽不流。"
        ],
        "notes": "",
        "id": "ba905a2df06f02324c8075d84ca73ff4"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "乡思",
        "preface": "",
        "paragraphs": [
            "峨嵋山下水如油，怜我心同不系舟。",
            "何日片帆离锦浦，櫂声齐唱发中流。"
        ],
        "notes": "",
        "id": "e7b52122ea6bc9c7c696160d768f520a"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "和李书记席上见赠",
        "preface": "",
        "paragraphs": [
            "翩翩射策东堂秀，岂复相逢豁寸心。",
            "借问风光为谁丽，万条丝柳翠烟深。"
        ],
        "notes": "",
        "id": "18407205e69cdd61394d93c140d2238d"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "棠梨花和李太尉",
        "preface": "",
        "paragraphs": [
            "吴均蕙圃移嘉木，正及东溪春雨时。",
            "日晚莺啼何所为，浅深红腻压繁枝。"
        ],
        "notes": "",
        "id": "661ba75f25f7a78a55ae418fde1d3716"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "酬文使君",
        "preface": "",
        "paragraphs": [
            "延英晓拜汉恩新，五马腾骧九陌尘。",
            "今日谢庭飞白雪，巴歌不复旧阳春。"
        ],
        "notes": "",
        "id": "ccbe7b141b3e5a6baf42949924031583"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "酬吴随君",
        "preface": "",
        "paragraphs": [
            "支公别墅接花扃，买得前山总未经。",
            "入户剡溪云水满，高斋咫尺蹑青冥。"
        ],
        "notes": "",
        "id": "3ceaf0b768b0316743e16d308e090904"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "酬李校书",
        "preface": "",
        "paragraphs": [
            "才游象外身虽远，学茂区中事易闻。",
            "自顾漳滨多病后，空瞻逸翮舞青云。"
        ],
        "notes": "",
        "id": "db74ae983cfa7ed2a233d77d616672b3"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "赋凌云寺二首 一",
        "preface": "",
        "paragraphs": [
            "闻说凌云寺里苔，风高日近绝纤埃。",
            "横云点染芙蓉壁，似待诗人宝月来。"
        ],
        "notes": "",
        "id": "29ecb1a912e59f53298d2ec146842695"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "赋凌云寺二首 二",
        "preface": "",
        "paragraphs": [
            "闻说凌云寺里花，飞空遶磴逐江斜。",
            "有时锁得嫦娥镜，镂出瑶台五色霞。"
        ],
        "notes": "",
        "id": "29ecb1a912e59f53298d2ec146842695"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "九日遇雨二首 一",
        "preface": "",
        "paragraphs": [
            "万里惊飙朔气深，江城萧索昼阴阴。",
            "谁怜不得登山去，可惜寒芳色似金。"
        ],
        "notes": "",
        "id": "65f9cc72887df4b742759651b919db41"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "九日遇雨二首 二",
        "preface": "",
        "paragraphs": [
            "茱萸秋节佳期阻，金菊寒花满院香。",
            "神女欲来知有意，先令云雨暗池塘。"
        ],
        "notes": "",
        "id": "67916b1288fa95a2ccf79c70ff1659ab"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "酬雍秀才贻巴峡图",
        "preface": "",
        "paragraphs": [
            "千叠云峰万顷湖，白波分去遶荆吴。",
            "感君识我枕流意，重示瞿塘峡口图。"
        ],
        "notes": "",
        "id": "3eb0f0af68e4df84a738662c63ad2a75"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "上王尚书",
        "preface": "",
        "paragraphs": [
            "碧玉双幢白玉郎，初辞天帝下扶桑。",
            "手持云篆题新榜，十万人家春日长。"
        ],
        "notes": "",
        "id": "9c72d6605a777b583cf28bf3848626d7"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "和刘宾客玉蕣",
        "preface": "",
        "paragraphs": [
            "琼枝的皪露珊珊，欲折如披玉彩寒。",
            "闲拂朱房何所似，缘山偏映月轮残。"
        ],
        "notes": "",
        "id": "d811b06447c99773dda5e00db3272869"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "江边",
        "preface": "",
        "paragraphs": [
            "西风忽报鴈双双，人世心形两自降。",
            "不为鱼肠有真诀，谁能梦梦立清江。"
        ],
        "notes": "",
        "id": "7e68b956dccd8328669231f24c43f218"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "送卢员外",
        "preface": "",
        "paragraphs": [
            "玉垒山前风雪夜，锦官城外别离魂。",
            "信陵公子如相问，长向夷门感旧恩。"
        ],
        "notes": "",
        "id": "02dfaeeaa1674ed14edcb87f02a96b3f"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "题竹郎庙",
        "preface": "",
        "paragraphs": [
            "竹郎庙前多古木，夕阳沈沈山更绿。",
            "何处江村有笛声，声声尽是迎郎曲。"
        ],
        "notes": "",
        "id": "e153ad80c940c4d33ecb9f55b09190ca"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "赠苏十三中丞",
        "preface": "",
        "paragraphs": [
            "洛阳陌上埋轮气，欲逐秋空击隼飞。",
            "今日芝泥检征诏，别须台外振霜威。"
        ],
        "notes": "",
        "id": "2d82599b85e23d7299ede7e1da2f5e3a"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "和郭员外题万里桥",
        "preface": "",
        "paragraphs": [
            "万里桥头独越吟，知凭文字写愁心。",
            "细侯风韵兼前事，不止为舟也作霖。"
        ],
        "notes": "",
        "id": "95a9e1733eb96a5e41fe6942a9387885"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "送郑眉州",
        "preface": "",
        "paragraphs": [
            "雨暗眉山江水流，离人掩袂立高楼。",
            "双旌千骑骈东陌，独有罗敷望上头。"
        ],
        "notes": "",
        "id": "ad18cee8a05117d3bf45fd4494611f5b"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "江亭饯别",
        "preface": "",
        "paragraphs": [
            "绿沼红泥物象幽，范汪兼倅李幷州。",
            "离亭急管四更后，不见公车心独愁。"
        ],
        "notes": "",
        "id": "6e5493a7f4216fc6ed80a76861a50afc"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "海棠溪",
        "preface": "",
        "paragraphs": [
            "春教风景驻仙霞，水面鱼身总带花。",
            "人世不思灵卉异，竞将红缬染轻沙。"
        ],
        "notes": "",
        "id": "17a5999c55ec76d8b72ad9cd5632ead7"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "采莲舟",
        "preface": "",
        "paragraphs": [
            "风前一叶压荷蕖，解报新秋又得鱼。",
            "兔走乌驰人语静，满溪红袂櫂歌初。"
        ],
        "notes": "",
        "id": "6517acf5e75e0be5d7a0afede5aef2bd"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "菱荇沼",
        "preface": "",
        "paragraphs": [
            "水荇斜牵绿藻浮，柳丝和叶卧清流。",
            "何时得向溪头赏，旋摘菱花旋泛舟。"
        ],
        "notes": "",
        "id": "c10a2a163cb6855703e07db03dce29a3"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "金灯花",
        "preface": "",
        "paragraphs": [
            "阑边不见蘘蘘叶，砌下惟翻艳艳丛。",
            "细视欲将何物比，晓霞初叠赤城宫。"
        ],
        "notes": "",
        "id": "d64f7755f733c55a2b340f21ae755fd5"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "春郊游眺寄孙处士二首 一",
        "preface": "",
        "paragraphs": [
            "低头久立向蔷薇，爱似零陵香惹衣。",
            "何事碧溪孙处士，百劳东去燕西飞。"
        ],
        "notes": "",
        "id": "f3320c373fd1333ede02956049104fd9"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "春郊游眺寄孙处士二首 二",
        "preface": "",
        "paragraphs": [
            "今朝纵目玩芳菲，夹缬笼裙绣地衣。",
            "满袖满头兼手把，教人识是看花归。"
        ],
        "notes": "",
        "id": "05743e845d280c3aeccbbc341b34a62f"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "酬杨供奉法师见招",
        "preface": "",
        "paragraphs": [
            "远水长流洁复清，雪窗高卧与云平。",
            "不嫌袁室无烟火，惟笑商山有姓名。"
        ],
        "notes": "",
        "id": "b6367a58db478a5a2784a175e1e1639c"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "试新服裁制初成三首 一",
        "preface": "",
        "paragraphs": [
            "紫阳宫里赐红绡，仙雾朦胧隔海遥。",
            "霜兔毳寒冰茧净，嫦娥笑指织星桥。"
        ],
        "notes": "",
        "id": "d1eb1e9337b24209194780bd383dba1b"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "试新服裁制初成三首 二",
        "preface": "",
        "paragraphs": [
            "九气分为九色霞，五灵仙驭五云车。",
            "春风因过东君舍，偷样人间染百花。"
        ],
        "notes": "",
        "id": "a14d4e7a1304b64ade97852a1d0d2e76"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "试新服裁制初成三首 三",
        "preface": "",
        "paragraphs": [
            "长裾本是上清仪，曾逐群仙把玉芝。",
            "每到宫中歌舞会，折腰齐唱步虚词。"
        ],
        "notes": "",
        "id": "581294d2db9592d8d9a147858dc7cbbe"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "寄张元夫",
        "preface": "",
        "paragraphs": [
            "前溪独立后溪行，鹭识朱衣自不惊。",
            "借问人间愁寂意，伯牙弦绝已无声。"
        ],
        "notes": "",
        "id": "dfd497bc6f61cf15523c4c8e0bc2f956"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "酬辛员外折花见遗",
        "preface": "",
        "paragraphs": [
            "青鸟东飞正落梅，衔花满口下瑶台。",
            "一枝为授殷勤意，把向风前旋旋开。"
        ],
        "notes": "",
        "id": "33f524545fdeb3448398dbe29499a166"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "赠远二首 一",
        "preface": "",
        "paragraphs": [
            "芙蓉新落蜀山秋，锦字开缄到是愁。",
            "闺阁不知戎马事，月高还上望夫楼。"
        ],
        "notes": "",
        "id": "d3f480008b7ad9b01ef7a3567bc033f6"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "赠远二首 二",
        "preface": "",
        "paragraphs": [
            "扰弱新蒲叶又齐，春深花落塞前溪。",
            "知君未转秦关骑，月照千门掩袖啼。"
        ],
        "notes": "",
        "id": "e4efaf928fe7896b155eb56f444379ac"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "秋泉",
        "preface": "",
        "paragraphs": [
            "冷色初澄一带烟，幽声遥泻十丝弦。",
            "长来枕上牵情思，不使愁人半夜眠。"
        ],
        "notes": "",
        "id": "0a5829e3339b79462161add339724dd9"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "柳絮",
        "preface": "",
        "paragraphs": [
            "二月杨花轻复微，春风摇荡惹人衣。",
            "他家本是无情物，一任南飞又北飞。"
        ],
        "notes": "",
        "id": "eb57731f09e92873d9e8acd5cb7491eb"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "续嘉陵驿诗献武相国",
        "preface": "",
        "paragraphs": [
            "蜀门西更上青天，强为公歌蜀国弦。",
            "卓氏长卿称士女，锦江玉垒献山川。"
        ],
        "notes": "",
        "id": "c33a58745480b4126a9a18b956eabf1c"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "段相国游武担寺病不能从题寄",
        "preface": "",
        "paragraphs": [
            "消瘦翻堪见令公，落花无那恨东风。",
            "侬心犹道青春在，羞看飞蓬石镜中。"
        ],
        "notes": "",
        "id": "c9fee29eb744c616311968933826de0e"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "赠段校书",
        "preface": "",
        "paragraphs": [
            "公子翩翩说校书，玉弓金勒紫绡裾。",
            "玄成莫便骄名誉，文采风流定不如。"
        ],
        "notes": "",
        "id": "115a873c62dfc71f6daf032d1b938f1b"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "十离诗 犬离主",
        "preface": "",
        "paragraphs": [
            "驯扰朱门四五年，毛香足净主人怜。",
            "无端咬著亲情客，不得红丝毯上眠。"
        ],
        "notes": "",
        "id": "0622fd2360d17d92b499d6b0f1a21b77"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "十离诗 笔离手",
        "preface": "",
        "paragraphs": [
            "越管宣毫始称情，红笺纸上撒花琼。",
            "都缘用久锋头尽，不得羲之手里擎。"
        ],
        "notes": "",
        "id": "e23e0b7e2052bd30165b467a0a9579b3"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "十离诗 马离廐",
        "preface": "",
        "paragraphs": [
            "雪耳红毛浅碧蹄，追风曾到日东西。",
            "为惊玉貌郎君坠，不得华轩更一嘶。"
        ],
        "notes": "",
        "id": "6ff1b626f760e1d6a3a0c803005083be"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "十离诗 鹦鹉离笼",
        "preface": "",
        "paragraphs": [
            "陇西独自一孤身，飞去飞来上锦茵。",
            "都缘出语无方便，不得笼中再唤人。"
        ],
        "notes": "",
        "id": "878c141a603897258b7adce1f332266c"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "十离诗 燕离巢",
        "preface": "",
        "paragraphs": [
            "出入朱门未忍抛，主人常爱语交交。",
            "衔泥秽汚珊瑚枕，不得梁间更垒巢。"
        ],
        "notes": "",
        "id": "5ad483286f001a5203a8f33b05db754b"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "十离诗 珠离掌",
        "preface": "",
        "paragraphs": [
            "皎洁圆明内外通，清光似照水晶宫。",
            "只缘一点玷相秽，不得终宵在掌中。"
        ],
        "notes": "",
        "id": "a7f3bdc7c35359633c8964650384e21c"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "十离诗 鱼离池",
        "preface": "",
        "paragraphs": [
            "跳跃深池四五秋，常摇朱尾弄纶钩。",
            "无端摆断芙蓉朵，不得清波更一游。"
        ],
        "notes": "",
        "id": "a6145939e46b142f2fea157552fc6cb6"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "十离诗 鱼离池",
        "preface": "",
        "paragraphs": [
            "戏跃莲池四五秋，常揺朱尾弄银钩。",
            "无缘摆罢芙蓉朶，不得清波更一游。"
        ],
        "notes": "",
        "id": "c81380c0377ff4869d2792c50f837d1e"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "十离诗 鹰离鞲",
        "preface": "",
        "paragraphs": [
            "爪利如锋眼似铃，平原捉兔称高情。",
            "无端窜向青云外，不得君王臂上擎。"
        ],
        "notes": "",
        "id": "28b03e2419913fc93ff4769e914f4b10"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "十离诗 竹离亭",
        "preface": "",
        "paragraphs": [
            "蓊郁新栽四五行，常将劲节负秋霜。",
            "为缘春笋钻墙破，不得垂阴覆玉堂。"
        ],
        "notes": "",
        "id": "9a24ca821150d039dd9ce34986ec8aba"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "十离诗 镜离台",
        "preface": "",
        "paragraphs": [
            "铸泻黄金镜始开，初生三五月裴回。",
            "为遭无限尘蒙蔽，不得华堂上玉台。"
        ],
        "notes": "",
        "id": "b114890784dcadd761b551f0a08957b6"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "酬杜舍人",
        "preface": "",
        "paragraphs": [
            "双鱼底事到侬家，扑手新诗片片霞。",
            "唱到白苹洲畔曲，芙蓉空老蜀江花。"
        ],
        "notes": "",
        "id": "3a1fa52287b1e2fae29597eff6edd830"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "筹边楼",
        "preface": "",
        "paragraphs": [
            "平临云鸟八窗秋，壮压西川四十州。",
            "诸将莫贪羌族马，最高层处见边头。"
        ],
        "notes": "",
        "id": "c1f1366802f5733320d5562a3cb93988"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "赠韦校书",
        "preface": "",
        "paragraphs": [
            "芸香误比荆山玉，那似登科甲乙年。",
            "澹地鲜风将绮思，飘花散蕊媚青天。"
        ],
        "notes": "",
        "id": "0a01a35c0828f7ae9a20460dc83ce9cc"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "江月楼",
        "preface": "",
        "paragraphs": [
            "秋风仿佛吴江冷，鸥鹭参差夕阳影。",
            "垂虹纳纳卧谯门，雉堞眈眈俯渔艇。",
            "阳安小儿拍手笑，使君幻出江南景。"
        ],
        "notes": "",
        "id": "1337d59e451393b5f48a1b6ee6935c37"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "西岩",
        "preface": "",
        "paragraphs": [
            "凭阑却忆骑鲸客，把酒临风手自招。",
            "细雨声中停去马，夕阳影里乱鸣蜩。"
        ],
        "notes": "",
        "id": "9923cb440ef7e20aa898d2a1ab83ed49"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "罚赴边上武相公二首 一",
        "preface": "",
        "paragraphs": [
            "萤在荒芜月在天，萤飞岂到月轮边。",
            "重光万里应相照，目断云霄信不传。"
        ],
        "notes": "",
        "id": "915caa445bece32b4be230b22bc97237"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "罚赴边上武相公二首 二",
        "preface": "",
        "paragraphs": [
            "按辔岭头寒复寒，微风细雨彻心肝。",
            "但得放儿归舍去，山水屏风永不看。"
        ],
        "notes": "",
        "id": "1d6614c064efed8160787a26dd76bdc8"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "寄旧诗与元微之",
        "preface": "",
        "paragraphs": [
            "诗篇调态人皆有，细腻风光我独知。",
            "月下咏花怜暗澹，雨朝题柳为欹垂。",
            "长教碧玉藏深处，总向红牋写自随。",
            "老大不能收拾得，与君开似教男儿。"
        ],
        "notes": "",
        "id": "ea5b79cc51487ded5f7bc0a6fb026fac"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "枝迎南北鸟，叶送往来风。"
        ],
        "notes": "",
        "id": "aa48174ce2a16d5aeee8fc99fcabde0c"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "赠杨蕴中",
        "preface": "",
        "paragraphs": [
            "玉漏声长灯耿耿，东墙西墙时见影。",
            "月明窗外子规啼，忍使孤魂愁夜永。"
        ],
        "notes": "",
        "id": "bef31324e884d566a81eeb8d3530fe93"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "朱槿花",
        "preface": "",
        "paragraphs": [
            "红开露脸误文君，□□芙蓉草绿云。",
            "（张篷舟《薛涛诗笺》谓北京图书馆藏宋本《分门纂类唐歌诗》，此句无缺文，作「司蒡芙蓉草绿云」。",
            "）造化大都排比巧，衣裳色泽总薰薰。",
            "。"
        ],
        "notes": "",
        "id": "d2c2c8dc22a749dcd208176f7a4cb3f0"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "浣花亭陪川主王播相公暨寮同赋早菊",
        "preface": "",
        "paragraphs": [
            "西陆行终令，东篱始再阳。",
            "绿英初濯露，金蘂半含霜。",
            "自有兼材用，那同众草芳。",
            "献酬樽俎外，宁有惧豺狼。",
            "（以上二诗见《分门纂类唐歌诗》残本第六册《草木虫鱼类》卷五。",
            "）。"
        ],
        "notes": "",
        "id": "34a7caea5c09b9261c438027560405cf"
    },
    {
        "author": "薛涛",
        "dynasty": "唐",
        "type": "诗",
        "rhythmic": "",
        "title": "题从生假山",
        "preface": "",
        "paragraphs": [
            "宅相多能好自持，爱山攒石倚庭陲。",
            "铜梁公阜□□□，□□□□□□□。",
            "（见北京图书馆藏《分门纂类唐歌诗》宋刻残本，转录自张篷舟《薛涛诗笺·后记》。",
            "《宛委别藏》本将此诗删弃。",
            "）。"
        ],
        "notes": "",
        "id": "5bb675fec0a02aae27ab1eab79c303e4"
    }
]