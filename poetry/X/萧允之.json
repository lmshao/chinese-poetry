[
    {
        "author": "萧允之",
        "dynasty": "宋",
        "type": "词",
        "rhythmic": "渡江云",
        "title": "",
        "preface": "",
        "paragraphs": [
            "蔷薇开欲谢，峭寒渐少，轩槛俯晴沙。",
            "先来愁未了，又听一声，新阕落渔家。",
            "徘徊伫立，似玉笛、三弄昭华。",
            "春昼长、暗怀谁写，戏墨乱翻鸦。",
            "吁嗟。",
            "诗情犹隽，酒兴偏豪，记南楼月下。",
            "曾共乐、沈烟绮席，烛影窗纱。",
            "秾香秀色知何处，甚忘却、堤柳汀葭。",
            "空惆怅，无人共采苹花。"
        ],
        "notes": "",
        "id": "98363d530774145a6ee7c8366ed3dc2d"
    },
    {
        "author": "萧允之",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "冷逼疏帘，浑不似、今春寂寞。",
            "风雨横，赏心欢事，总如云薄。",
            "柳眼花须空点缀，莺情蝶思应萧索。",
            "但绕庭、流水碧潺潺，车音邈。",
            "怀往事，孤素约。",
            "酒未饮，愁先觉。",
            "甚中年滋味，共谁商略。",
            "芳草易添闲客恨，垂杨难系行人脚。",
            "谩几回、吟遍夕阳红，阑干角。"
        ],
        "notes": "",
        "id": "54d033a5b8d0a456dd6c6158c4346279"
    },
    {
        "author": "萧允之",
        "dynasty": "宋",
        "type": "词",
        "rhythmic": "点绛唇",
        "title": "",
        "preface": "",
        "paragraphs": [
            "花径相逢，眼期心诺情如昨。",
            "怕人疑著。",
            "佯弄秋千索。",
            "知有而今，何似留初莫。",
            "愁难托。",
            "雨铃风铎。",
            "梦断灯花落。"
        ],
        "notes": "",
        "id": "55019bd24e8b1c1847bb672406c84ab6"
    },
    {
        "author": "萧允之",
        "dynasty": "宋",
        "type": "词",
        "rhythmic": "琐窗寒",
        "title": "",
        "preface": "",
        "paragraphs": [
            "细雨收尘，轻寒弄日，柳丝掠道。",
            "桃边杏处，犹记玉骢曾到。",
            "对东风、回首旧游，香销艳歇无音耗。",
            "怅佳人、有约难来，绿遍满庭芳草。",
            "愁抱。",
            "沈吟久，翠珥金钿，为何人好。",
            "回文细字，尘暗当年纤缟。",
            "倚阑干、斜阳又西，欢期易失春易老。",
            "待何时、再觅珍丛，共把清尊倒。"
        ],
        "notes": "",
        "id": "07bde2dc0be42000ed0a50c63903cba5"
    },
    {
        "author": "萧允之",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "朱楼曾记回娇盼。",
            "满坐春风转。",
            "红潮生面酒微醺。",
            "一曲清歌留往、半窗云。",
            "大都咫尺无消息。",
            "望断青鸾翼。",
            "夜长香短烛花红。",
            "多少思量只在、雨声中。"
        ],
        "notes": "",
        "id": "989dd66ceddcffaeace8c2746de6a4fe"
    },
    {
        "author": "萧允之",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "十幅归帆风力满。",
            "记得来时，买酒朱桥畔。",
            "远树平芜空目断。",
            "乱山惟见斜阳半。",
            "谁把新声翻玉管。",
            "吹过沧洲，多少伤春怨。",
            "已是客怀如絮乱。",
            "画楼人更回头看。"
        ],
        "notes": "",
        "id": "e6172716bb5accc73f332e74fd38356a"
    }
]