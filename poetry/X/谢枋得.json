[
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "思亲五首  其一",
        "preface": "",
        "paragraphs": [
            "九十萱亲天下稀，十年甘旨误庭闱。",
            "临行有恳慈心喜，再覩衣冠儿便归。"
        ],
        "notes": "",
        "id": "35432948f997106ce04922d4a122d4c6"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "思亲五首  其二",
        "preface": "",
        "paragraphs": [
            "九十萱亲天下稀，吾王何在子何之。",
            "倚闾旦暮无他念，一片好心天得知。"
        ],
        "notes": "",
        "id": "35432948f997106ce04922d4a122d4c6"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "思亲五首  其三",
        "preface": "",
        "paragraphs": [
            "九十萱亲天下稀，人无容力荷天慈。",
            "衣冠礼乐江东聚，此是痴儿奉母时。"
        ],
        "notes": "",
        "id": "35432948f997106ce04922d4a122d4c6"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "思亲五首  其四",
        "preface": "",
        "paragraphs": [
            "九十萱亲天下稀，平生教子欲何为。",
            "楚王肯立韩公子，良也归韩亦有辞。"
        ],
        "notes": "",
        "id": "35432948f997106ce04922d4a122d4c6"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "思亲五首  其五",
        "preface": "",
        "paragraphs": [
            "九十萱亲天下稀，教儿只诵白华诗。",
            "溪冰山玉人无愧，百拜慈闱喜可知。"
        ],
        "notes": "",
        "id": "35432948f997106ce04922d4a122d4c6"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "代上杜按察三首  其一",
        "preface": "",
        "paragraphs": [
            "东南官吏欠清风，五十年来世道穷。",
            "须信太平在今日，人间又有杜祁公。"
        ],
        "notes": "",
        "id": "b5b0ce8f890c3a2b363cc2ff16fafd00"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "代上杜按察三首  其二",
        "preface": "",
        "paragraphs": [
            "庆历诸公开太平，选贤按察救生灵。",
            "当时只有一杜杞，岂若先生真福星。"
        ],
        "notes": "",
        "id": "83a257787cb3ab14369b7e454c19a661"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "代上杜按察三首  其三",
        "preface": "",
        "paragraphs": [
            "万物宁无吐气时，平生爱诵杜陵诗。",
            "如今天下知元结，六百年间再见之。"
        ],
        "notes": "",
        "id": "799c685fce2373190c15494fa4cf541a"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "送程楚翁远游",
        "preface": "",
        "paragraphs": [
            "近日人传庾岭梅，南枝落尽北枝开。",
            "长安旧日元无此，尽是江南人送来。"
        ],
        "notes": "",
        "id": "8f82e96e5afbfa8106ac39355293b8e3"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "寄谢叔鲁三首  其一",
        "preface": "",
        "paragraphs": [
            "红叶飘摇霜露清，去年今日正同行。",
            "夜来似与君相见，明月一窗梅影横。"
        ],
        "notes": "",
        "id": "e030267321c0d881c1d07d6211c1762d"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "寄谢叔鲁三首  其二",
        "preface": "",
        "paragraphs": [
            "一岁思君君不来，君来我去欠徘徊。",
            "归时只见留诗在，何日相逢畅好怀。"
        ],
        "notes": "",
        "id": "e616b1c3e9073ad222a771f28b158034"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "寄谢叔鲁三首  其三",
        "preface": "",
        "paragraphs": [
            "平生结客知心少，乱世逢人笑口难。",
            "近日老天频送喜，谁来对酒共清欢。"
        ],
        "notes": "",
        "id": "1fc59c72057f8f7317cfa314324f9fea"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "五星",
        "preface": "",
        "paragraphs": [
            "五纬煌煌聚在秦，项王称霸沛公臣。",
            "谁知四百年天下，已属宽仁大度人。"
        ],
        "notes": "",
        "id": "aea7e6df0c74b415bb348e4e4da7c136"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "元旦阻雨二首  其一",
        "preface": "",
        "paragraphs": [
            "洪钧一转岁开端，草木群生亦喜欢。",
            "安得明年此时节，江东重覩旧衣冠。"
        ],
        "notes": "",
        "id": "5fd1b7c5e3d504b209abb9210b406617"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "元旦阻雨二首  其二",
        "preface": "",
        "paragraphs": [
            "莫道新年贺客迟，晴天暖日却相期。",
            "春风只被多情苦，红嫩青新总要诗。"
        ],
        "notes": "",
        "id": "b4bb64c21f58184ec73018d13533b7fc"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "戏道士阮太虚",
        "preface": "",
        "paragraphs": [
            "阮郎正好住天台，玉女多情忍放回。",
            "雨散云收一天碧，薰风吹梦到瑶台。"
        ],
        "notes": "",
        "id": "172ea5f492d7c977da1dbab5c001d3b0"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "春日闻杜宇",
        "preface": "",
        "paragraphs": [
            "杜鹃日日劝人归，一片归心谁得知。",
            "望帝有神如可问，谓余何日是归期。"
        ],
        "notes": "",
        "id": "3aededaa312513b8e7a33d7c54c86c7d"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "谢送夏衣",
        "preface": "",
        "paragraphs": [
            "南州久客困炎歊，汗浥春衫上白毛。",
            "细葛含风常著看，此情犹胜旧绨袍。"
        ],
        "notes": "",
        "id": "716d84ab676637599c42107d06fdd80b"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "谢惠楮衾",
        "preface": "",
        "paragraphs": [
            "吴宫金蹙凤花绫，春暖熏笼换水沉。",
            "那似冰桥楮夫子，满床明月解微吟。"
        ],
        "notes": "",
        "id": "e2aeea9adb8045a07bba011011be5bff"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "赠儒医陈西岩",
        "preface": "",
        "paragraphs": [
            "猪苓桔梗最为奇，药笼书囊用有时。",
            "莫把眼前穷达论，要知良相即良医。"
        ],
        "notes": "",
        "id": "5e07a777ecf9b41076be3eb8f4d99358"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "桃",
        "preface": "",
        "paragraphs": [
            "寻得桃源好避秦，桃红又见一年春。",
            "花飞莫遣随流水，怕有渔郎来问津。"
        ],
        "notes": "",
        "id": "f8e8f5ea44b5bf8aaa6e23d19bd64d8f"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "觅茶",
        "preface": "",
        "paragraphs": [
            "茂绿林中三五家，短墙半露小桃花。",
            "客行马上多春日，特扣柴门觅一茶。"
        ],
        "notes": "",
        "id": "dd29815e4390a2267266acb17ec9c03d"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "赠画士刘信可二首  其一",
        "preface": "",
        "paragraphs": [
            "毛颖摧锋入墨池，白云窗下展乌丝。",
            "乘君袖里孤山月，写尽横斜竹外枝。"
        ],
        "notes": "",
        "id": "ec85ce78b2ecf26f3fd8b81f7a27a5a3"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "赠画士刘信可二首  其二",
        "preface": "",
        "paragraphs": [
            "谱系庭筠出管城，胸中千亩尽秋清。",
            "儿童不悮挥毫意，闲傍虚簷听雨声。"
        ],
        "notes": "",
        "id": "72ca440286de8851e0e2296a04d94d72"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "竹",
        "preface": "",
        "paragraphs": [
            "新篁娟娟如绿玉，潇然出尘澹无欲。",
            "清风明月谁主张，留得此君在空谷。"
        ],
        "notes": "",
        "id": "3a75777c7bdba49459606df0aed1a864"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "扇",
        "preface": "",
        "paragraphs": [
            "蒲葵也解归掌握，纨素未应捐箧中。",
            "莫把暗尘涴明月，好驱大暑来清风。"
        ],
        "notes": "",
        "id": "e9a7baf0ead43f157e55226bb31e0823"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "菊",
        "preface": "",
        "paragraphs": [
            "渊明岂但隠逸人，渊明素怀诸葛志。",
            "清香不独占秋天，菊潭一滴三千岁。"
        ],
        "notes": "",
        "id": "89297e778eca8d10c4f77c84249a4e3c"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "赋松",
        "preface": "",
        "paragraphs": [
            "乔松磊磊多奇节，冬无霜雪夏无热。",
            "根头更有千岁苓，知谁可语长生诀。"
        ],
        "notes": "",
        "id": "c216e74f7042622c6baf6564cccb3a5a"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "与魏梅墅",
        "preface": "",
        "paragraphs": [
            "义熙陶令书甲子，春秋仲尼尊天王。",
            "孔明汉贼不两立，梁公十念臣而皇。"
        ],
        "notes": "",
        "id": "c1fec7f7df6a6b87146f7b4d2886d641"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "花影",
        "preface": "",
        "paragraphs": [
            "重重叠叠上瑶台，几度呼童扫不开。",
            "刚被太阳收拾去，又教明月送将来。"
        ],
        "notes": "",
        "id": "1f611cbcdd9d8dcfbd8dbe3ce0ef84a8"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "绝粒偶书二首  其一",
        "preface": "",
        "paragraphs": [
            "丹府金童善主家，百神听命静无哗。",
            "从今何必餐松柏，但吸日精吐月华。"
        ],
        "notes": "",
        "id": "6dfc6f3f228b7ac8cafc115205a69953"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "绝粒偶书二首  其二",
        "preface": "",
        "paragraphs": [
            "龟啣甘露争先到，凤吸醴泉随后来。",
            "投在太清仙酒瓮，道人日饮两三杯。"
        ],
        "notes": "",
        "id": "f93f4b1f0d84411cefa605aedf9f8f2d"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "古诗赠相士吴楚峰",
        "preface": "",
        "paragraphs": [
            "世乱异人出，高者为神仙。",
            "方术皆救世，可知愚与贤。",
            "喜君风鉴别，妙处不可传。",
            "著眼看福人，要识太平年。"
        ],
        "notes": "",
        "id": "25719937fd17df2a0c5050143d986c6f"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "赠宋相士",
        "preface": "",
        "paragraphs": [
            "堕甑看无益，乘轩计亦疏。",
            "忍贫吾自解，过论子姑徐。",
            "但得耆而艾，饱观诗与书。",
            "时乎一杯酒，此外尽从渠。"
        ],
        "notes": "",
        "id": "2784b0b9cae38f1dc140e921f8887545"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "求纸衾",
        "preface": "",
        "paragraphs": [
            "避世知无地，危身只信天。",
            "宁持龚胜扇，不著挺之绵。",
            "养性真同道，知心有宿缘。",
            "纸衾加惠絮，晴日卧云边。"
        ],
        "notes": "",
        "id": "70e5e0b66b83a03874a69623702f822d"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "赠相士郭少仙",
        "preface": "",
        "paragraphs": [
            "崇兰生深林，澹泊一点芳。",
            "江梅倚修竹，酝藉万斛香。",
            "气骨抱金玉，精神贮冰霜。",
            "若以色见我，照红还海棠。"
        ],
        "notes": "",
        "id": "188cb8843355453d0ddb84d98d15765b"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "送张子高归延平",
        "preface": "",
        "paragraphs": [
            "乱世读书少，前人教子难。",
            "青灯尝合席，红叶趱归鞍。",
            "梅自知春近，松应耐岁寒。",
            "楼高新月好，后夜与谁看。"
        ],
        "notes": "",
        "id": "7edcbf6621c25de39fd3d935f07fef14"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "送刘治中之信州",
        "preface": "",
        "paragraphs": [
            "冰玉古溪山，治中今士元。",
            "邦人敬文简，道化望曾孙。",
            "朱子书堂在，东莱讲席存。",
            "十年儒道晦，此日喜登门。"
        ],
        "notes": "",
        "id": "f5090937d431bac3508593ba10f99962"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "示儿二首  其一",
        "preface": "",
        "paragraphs": [
            "门户兴衰不自由，乐天知命我无忧。",
            "大儿安得孔文举，生子何如孙仲谋。",
            "天上麒麟元有数，人间豚犬不须愁。",
            "养男不教父之过，莫视诗书如寇仇。"
        ],
        "notes": "",
        "id": "e789c708719ddf5c14e7ea65ae07c74c"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "示儿二首  其二",
        "preface": "",
        "paragraphs": [
            "千古兴亡我尽知，一家消息又何疑。",
            "古来圣哲少才子，世乱英雄多义儿。",
            "靖节少陵能自解，孔明王猛使人悲。",
            "只虞错改金根字，焉用城南劝学诗。"
        ],
        "notes": "",
        "id": "3e020a48b3efcd8196b18aab9c3018a5"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "代上张经历",
        "preface": "",
        "paragraphs": [
            "中原自古多豪杰，晋国尤多贤大夫。",
            "学问断无虚议论，功名须有大规模。",
            "臂间弓矢真良将，舌底诗书笑腐儒。",
            "自恨两贤相识晚，不妨杯酒恣歌呼。"
        ],
        "notes": "",
        "id": "63b9056ae041178fd4b52d810b0bb3bb"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "赠卜者魏易斋",
        "preface": "",
        "paragraphs": [
            "伯阳曾著易参同，夺尽阴阳造化功。",
            "白玉五城人可到，黄金一鼎道无穷。",
            "先生救世心良苦，后派多才命必通。",
            "魏本大名名易显，子明且为筮江东。"
        ],
        "notes": "",
        "id": "7bb7bb5d90c75eee647746d9af888e38"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "题东观壁  其一",
        "preface": "",
        "paragraphs": [
            "观外好看船往回，观中几度见桃开。",
            "常瞻紫气青牛去，又带白云黄鹤来。",
            "天地无情搔短发，古今多变付残杯。",
            "醉中尚有醒时眼，不信玉山人可推。"
        ],
        "notes": "",
        "id": "477920b945ec764eace1754908c6b6a1"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "题东观壁  其二",
        "preface": "",
        "paragraphs": [
            "老树犹能识道回，好怀长对碧天开。",
            "青山绿水何人管，明月清风要我来。",
            "少日曾闻黄石教，平生几掷左慈杯。",
            "道兄惯见人间事，快抱棋枰信手推。"
        ],
        "notes": "",
        "id": "f5f45883dee511b9940c3224f5cad70d"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "和曹东谷韵",
        "preface": "",
        "paragraphs": [
            "万古纲常担上肩，脊梁铁硬对皇天。",
            "人生芳秽有千载，世上荣枯无百年。",
            "此日识公知有道，何时与我咏游仙。",
            "不为苏武即龚胜，万一因行拜杜鹃。"
        ],
        "notes": "",
        "id": "a0eba0003ffd70cbea642440a159b7f6"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "和叶爱梅韵",
        "preface": "",
        "paragraphs": [
            "道逢患难正当行，礼食从来孰重轻。",
            "绿鬓行藏堪检点，白头去就要分明。",
            "了知死别如龚胜，未必生还似子卿。",
            "纬地经天文不丧，许君独擅大声名。"
        ],
        "notes": "",
        "id": "9f658dc947b65942943dedca0364d23f"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "和游古意韵",
        "preface": "",
        "paragraphs": [
            "死易程婴岂不知，十年死后未为非。",
            "文辞未必改秦甥，敲朴徒能抱御衣。",
            "无志何劳悲庙黍，得仁更不食山薇。",
            "儒冠有愧一厮养，何忍葵心对落晖。"
        ],
        "notes": "",
        "id": "00eb6733a1aa05f588bf98d1f1cc0c16"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "和毛静可韵",
        "preface": "",
        "paragraphs": [
            "孟韩相慕久悬悬，恨不论诗早十年。",
            "吾道不行知有命，斯文将丧更由天。",
            "此生何恨为龚胜，来世谁能知少连。",
            "不信无人扶宇宙，是邦豪杰已林然。"
        ],
        "notes": "",
        "id": "75af2a9b8743f407e8e5546660ea6f89"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "和詹苍崖韵",
        "preface": "",
        "paragraphs": [
            "八闽英杰盛如林，安得三忠存至今。",
            "旧俗风流千载事，精忠大义一般心。",
            "早知平陆风波恶，何必巅崖云雾深。",
            "此日脊梁非铁硬，小颜拳爪定相侵。"
        ],
        "notes": "",
        "id": "f82155e69282876fb3d770a62e91c857"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "初到建宁赋诗一首",
        "preface": "",
        "paragraphs": [
            "雪中松柏愈青青，扶植纲常在此行。",
            "天下久无龚胜洁，人间何独伯夷清。",
            "义高便觉生堪舍，礼重方知死甚轻。",
            "南八男儿终不屈，皇天上帝眼分明。"
        ],
        "notes": "",
        "id": "78bb4b9bcd63b848d191dcbd9d582e35"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "辞洞斋华父二刘兄惠寒衣",
        "preface": "",
        "paragraphs": [
            "平生爱读龚胜传，进退存亡断得明。",
            "范叔绨袍虽见意，大颠衣服莫留行。",
            "此时要看英雄样，好汉应无儿女情。",
            "只愿诸贤扶世教，饿夫含笑死犹生。"
        ],
        "notes": "",
        "id": "b8c85b7c0c5100e7b717c85511e9e718"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "和道士陈天隠  其一",
        "preface": "",
        "paragraphs": [
            "明知儒道本同流，未了因缘不自由。",
            "紫府寥阳随念到，红尘辛苦几时休。",
            "精神尝与天来往，躯壳不知谁滞留。",
            "穹壤岂无陆修静，知君认得故吾不。"
        ],
        "notes": "",
        "id": "86e2924ca73c7ac88978bd1dc7711508"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "和道士陈天隠  其二",
        "preface": "",
        "paragraphs": [
            "岂不逍遥自采真，世间何地可容身。",
            "碧潭秋月元无物，丽日祥风只爱春。",
            "天上尽多知己友，尘中安得见心人。",
            "赤虬一跃蓬莱近，又恐丹丘有宿因。"
        ],
        "notes": "",
        "id": "28dea8853829c7b0c75efc1a9c51af53"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "和道士陈天隠  其三",
        "preface": "",
        "paragraphs": [
            "学道无魔道不成，神人得计是无名。",
            "光风自觉长潇洒，明月何曾有死生。",
            "早悟梅山难养性，何如福地别寻盟。",
            "梅花香里堪联句，莫笑人间石鼎鸣。"
        ],
        "notes": "",
        "id": "8b74b19d50280358b675a23056acdebc"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "谢刘纯父惠木绵布",
        "preface": "",
        "paragraphs": [
            "嘉树种木绵，天何厚八闽。",
            "厥土不宜桑，蚕事殊艰辛。",
            "木绵收千株，八口不忧贫。",
            "江东易此种，亦可致富殷。",
            "奈何来瘴疠，或者畏苍旻。",
            "吾知饶信间，蚕月如岐邠。",
            "儿童皆衣帛，岂但奉老亲。",
            "妇女贱罗绮，卖丝买金银。",
            "角齿不兼与，天道斯平均。",
            "所以木绵利，不畀江东人。",
            "避秦衣木叶，矧肯羞悬鹑。",
            "天下有元德，孔融愿卜邻。",
            "绨袍望不及，共裘志自仁。",
            "赠我以两端，物意皆可珍。",
            "洁白如雪积，丽密过绵纯。",
            "羔缝不足贵，狐腋难拟伦。",
            "𫄨纩皆作贡，此物不荐陈。",
            "岂非神禹意，隠匿遗小民。",
            "诗多草木名，笺疏欲谆谆。",
            "国家无楚越，欲识固无因。",
            "剪裁为大裘，穷冬胜三春。",
            "拜嘉重感激，触物尤酸辛。",
            "吁嗟彼寒谷，邹律今不神。",
            "三宫坐穹庐，雨雪或十旬。",
            "安得遗此惠，飞到君王身。",
            "塞上寒堕指，挟纩谁为温。",
            "人各赐两端，费银二万斤。",
            "大军四十万，谈笑却胡尘。",
            "感君道义交，何异骨肉亲。",
            "可与知者道，众人笑且嗔。",
            "玉案未能报，琼琚情则真。",
            "春秋二百年，币交几君臣。",
            "季札有赠好，千古尚如新。"
        ],
        "notes": "",
        "id": "ebdc578bd2087db62e30d6f992e64572"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "谢张四居士惠纸衾",
        "preface": "",
        "paragraphs": [
            "何年捣玉楮，莹洁无滓坌。",
            "清兴厌纯绵，安有尘可振。",
            "夜卧白昼中，冰雪心不紊。",
            "梦觉梅花香，炉红绝烟煴。",
            "疑到玉皇前，俯视日月晕。",
            "人间绮罗帐，何异锦覆粪。",
            "吾慕忍寒人，从师游鲁邻。",
            "爵禄不可辞，高举已在汶。",
            "独怜无褐民，茅簷冻欲偾。",
            "大裘正万丈，德心欠广运。",
            "天下皆无寒，孔孟有素蕴。",
            "愿与物为春，衾铁吾不愠。",
            "以君志趣高，惠我无俗韵。",
            "缟带报纻衣，侨札真契分。"
        ],
        "notes": "",
        "id": "e087809708f4bfc6a2f7635301a978b7"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "谢人惠米线",
        "preface": "",
        "paragraphs": [
            "玉粒百谷王，有功满人寰。",
            "舂磨作琼屑，飞雷落九关。",
            "翕张化瑶线，弦直又可弯。",
            "汤镬海沸腾，玉龙自相扳。",
            "银涛滚雪浪，出没几漩澴。",
            "有味胜汤餠，饫歌不愁癏。",
            "包裹数十里，莹洁无点班。",
            "兴师远持糒，此物正可颁。",
            "千万一日饱，不费金数锾。",
            "长安权贵人，五鼎靳笑颜。",
            "玉食过九重，恨无土宇版。",
            "岂知有琼糜，天雨到市阛。",
            "愿献空峒帝，马迷龙难攀。"
        ],
        "notes": "",
        "id": "5103d389a5acc9da5714f8b066c2aa6c"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "谢人冬至送鸭酒",
        "preface": "",
        "paragraphs": [
            "阳复且闭关，万物畏坤含。",
            "双凫飞天外，鹜食何贪婪。",
            "儒道又一泰，十年乱愈餤。",
            "谁家读书堂，庭阶无青藫。",
            "此时谈诗书，莲经提鱼篮。",
            "平生太玄文，知者无一谭。",
            "之子爱野鹜，骥驹舞两骖。",
            "厚颜酒食馔，不猎悬鹑鹌。",
            "寒威甚毒矢，三杯胜七䤴。",
            "烂醉寻梅花，登峰吾尚堪。"
        ],
        "notes": "",
        "id": "de7eb8fe2c7038d2738d4ad644b71349"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "乞醯",
        "preface": "",
        "paragraphs": [
            "平生忍酸寒，鼻吸醋三斗。",
            "先民耻乞字，乞醯良可丑。",
            "卖鸡买鱼烹，鸡鱼谁舍取。",
            "将为水晶鲙，聊悦苦吟口。",
            "主人曰无醯，调和只宜酒。",
            "一夜严霜寒，池冰坚可扣。",
            "谁知酒不冰，流澌鱼可走。",
            "旁观粲然笑，易牙知此否。",
            "始知五味和，咸酸必相有。",
            "提壶我有求，君瓮肯发瓿。",
            "宿诺惠未来，望梅渴已久。",
            "似闻君酿醯，巧心出杨柳。",
            "杨柳属他人，肠断香山叟。",
            "举瓢酌醯时，又忆玉纤手。",
            "一顾一心酸，泪珠满翠袖。",
            "此亦人至情，何不告朋友。",
            "古人有乞浆，得酒意愈厚。",
            "又恐酒俱来，太岁正在酉。"
        ],
        "notes": "",
        "id": "c5e3aaee1b686bfe4cef48f5b5f4e7e8"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "谢黄禅师华严会供食",
        "preface": "",
        "paragraphs": [
            "十兆九万拜，求道心如惔。",
            "毗卢顶上珠，直欲一手探。",
            "天厨送谁馔，众腹岂敢贪。",
            "君有维摩心，作茧怜吴蚕。",
            "八万四千供，只须丈室函。",
            "昔我闻晨钟，今载草堂柟。",
            "流年急如梭，长歌愧仙蓝。",
            "勇寻赵州关，何畏白发𩭹。",
            "愿为护法轮，金甲持长锬。",
            "又恐囘道人，晚遇黄龙南。"
        ],
        "notes": "",
        "id": "25dc8a38a27bd902664c50066a8b1d94"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "赠道士阮太虚何存斋",
        "preface": "",
        "paragraphs": [
            "六道四生苦，何人不烦恼。",
            "官人自做官，道人自修道。",
            "相逢不下马，各自寻蓬岛。",
            "前生非亲契，今生如何好。",
            "本来无因缘，安得有果报。",
            "来非人捉来，到是天送到。",
            "我若不呈丑，道教一齐倒。",
            "春风缚不住，秋月蚀愈皎。",
            "莫登时贵门，谈天恨欠早。",
            "对面不相识，开口便激恼。",
            "譬如弄杂剧，徒取傍人笑。",
            "道我是风颠，知我已明了。",
            "莫愁我饥渴，天厨食自饱。",
            "真宰善解家，未敢与人道。"
        ],
        "notes": "",
        "id": "1f469b33c343026abb5375df11dd99a3"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "菖蒲歌",
        "preface": "",
        "paragraphs": [
            "有石奇峭天琢成，有草夭夭冬夏青。",
            "人言菖蒲非一种，上品九节通仙灵。",
            "异根不带尘埃气，孤操爱结泉石盟。",
            "明窗净几有宿契，花林草砌无交情。",
            "夜深不嫌清露重，晨光疑有白云生。",
            "嫩如秦时童女登蓬瀛，手携绿玉杖徐行。",
            "瘦如天台山上圣贤僧，休粮绝粒孤鹤形。",
            "劲如五百义士从田横，英气凛凛磨青冥。",
            "清如三千弟子立孔庭，回琴点瑟天机鸣。",
            "堂前不入红粉意，席上常听诗书声。",
            "怪石筿簜皆充贡，此物舜庙当共登。",
            "神农知己入本草，灵均蔽贤遗骚经。",
            "幽人躭玩发仙兴，方士服饵延修龄。",
            "彩鸾紫凤琪花苑，赤虬玉麟芙蓉城。",
            "上界真人好清净，见此灵苗当大惊。",
            "我欲携之朝太清，瑶草不敢专芳馨。",
            "玉皇一笑留香案，锡与有道者长生。",
            "人间千花万草尽荣艳，未必敢与此草争高名。"
        ],
        "notes": "",
        "id": "15d4eecbfa34908e449e1751683cc74a"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "荆棘中杏花",
        "preface": "",
        "paragraphs": [
            "墙东荒蹊抱村斜，荆棘狼籍盘根芽。",
            "何年丹杏此留种，小红濈濈争春华。",
            "野人惯见谩不省，独有诗客来咨嗟。",
            "天真不到铅粉笔，富艳自是宫闱花。",
            "曲池芳迳非宿昔，苍苔浊酒同天涯。",
            "京师惜花如惜玉，晓担卖彻东西家。",
            "杏花看红不看白，十日忙杀游春车。",
            "谁家园里有此树，郑重已著重帏遮。",
            "阿娇新宠贮金屋，明妃远嫁愁清笳。",
            "落花萦帘拂床席，亦有飘泊沾泥沙。",
            "天公无心物自物，得意未用相陵夸。",
            "黄昏人归花不语，惟有落月啼栖鸦。"
        ],
        "notes": "",
        "id": "4c51b19ba33c73d81b09d5e20d08d611"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "赠何古梅学医",
        "preface": "",
        "paragraphs": [
            "永州何仙药最灵，神丸能溃邕州城。",
            "广西两道再清平，百万赤子荷更生。",
            "笙鹤一去三百年，东南忽变为腥膻。",
            "为血为肉生灵苦，在者疮痍何日痊。",
            "上界真人有同性，不学神仙学孔孟。",
            "有术医国无人知，要为吾民救微命。",
            "察脉肥瘠韩子精，论疾阴阳子产明。",
            "神功端不让思邈，古道依然如宋清。",
            "得钱卖药少取利，无钱乞药喜舍施。",
            "好客来时入酒垆，无朋终日阅书市。",
            "忆昔民生三皇前，下寿无疾享百年。",
            "神人妙用不可见，本草灵素犹有传。",
            "古云医不通三书，世上断不服其药。",
            "如君胸中有炎黄，冷笑三书尽糟粕。",
            "我闻上帝最好生，活人功多朝玉京。",
            "请看岐叟至陶葛，神仙多是良医成。",
            "东南干戈二十秋，人无贫富眉长愁。",
            "千人幸有一人在，到处呻吟无歌讴。",
            "遗黎若要家平康，但愿良医自天降。",
            "不龟手药有灵时，好看良医作良相。"
        ],
        "notes": "",
        "id": "bf968147ad134d31909bf3bc418d4656"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "赠画梅吴雪坞",
        "preface": "",
        "paragraphs": [
            "冷凝寒极雪漫漫，天下无人知袁安。",
            "起来门前问梅竹，吾友可以话岁寒。",
            "岁寒心肠似铁石，不与万木同摧残。",
            "有时醉中画梅竹，洪钧只在掌握间。",
            "人生莫与天争巧，上帝一见开笑颜。",
            "八极俗物不足道，千年陈人无可观。",
            "谁人奈得此雪过，春风去后终须还。",
            "千红万紫争烂熳，梅竹携手隠空山。",
            "臯陶庭坚不祀苦，程婴杵臼存孤难。",
            "岂无当门独立者，五更风雪不相干。",
            "上帝慈仁须动念，醒来红日上三竿。"
        ],
        "notes": "",
        "id": "27aaa37c62979e9ee37a1b4113befdbd"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "谢药",
        "preface": "",
        "paragraphs": [
            "雪深不能镵黄精，天寒不能𣃁茯苓。",
            "瑶草共食何日长，还丹独炼何时成。",
            "如来怜我似鹤形，指挥龙树露神灵。",
            "佛无老死无生灭，何用劳我以长生。"
        ],
        "notes": "",
        "id": "14a5c8585db24b579b8e89a36656daa6"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "谢惠椒醤等物  其一",
        "preface": "",
        "paragraphs": [
            "堇荼易地味不甘，姜桂到老性愈辣。",
            "人言申椒能变化，我见苾芬终不灭。",
            "古来郊庙荐德馨，此物气味通神明。",
            "开口一笑露眼睛，望君点化佛先成。"
        ],
        "notes": "",
        "id": "b406046e2f0cbb2eff9cbb18abb3d527"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "谢惠椒醤等物  其二",
        "preface": "",
        "paragraphs": [
            "孔子爱食蔬菜羹，羹中无醤必不食。",
            "先生执醤馈高年，此味珍羞岂易得。",
            "瓶中有粟岂过望，谁怜陶令分嘉饷。",
            "喜君不作无发人，免得东坡借擂醤。"
        ],
        "notes": "",
        "id": "66e0426964c084db92d56111a25cbad0"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "谢面",
        "preface": "",
        "paragraphs": [
            "丰年自古说来牟，四月麦熟胜秋收。",
            "天厨送食不待求，有面䬪饦吾何忧。",
            "安得化身为儿童，戏沙作面可报答。",
            "授记或为阿育王，请铸八万四千塔。"
        ],
        "notes": "",
        "id": "86cb82c48e951259c0b17a421e613aa7"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "崇真院绝粒偶书付儿熙之定之并呈张苍峰刘洞斋华甫",
        "preface": "",
        "paragraphs": [
            "西汉有臣龚胜卒，闭口不食十四日。",
            "我今半月忍渴饥，求死不死更无术。",
            "精神常与天往来，不知饮食为何物。",
            "若非功行积未成，便是业债偿未毕。",
            "太清群仙宴会多，凤箫龙笛鸣瑶瑟。",
            "岂无道兄相提携，骑龙直上寥天一。"
        ],
        "notes": "",
        "id": "a45d7945a58155c3c349c4d4bf012d28"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "吾友张四居士为僧敢献善颂",
        "preface": "",
        "paragraphs": [
            "天台罗汉形模，也学丹霞刬草。",
            "少年大振宗风，好个五山长老。"
        ],
        "notes": "",
        "id": "7d7224342fc5132912bdbdc1adabe443"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "书林十景诗  其一",
        "preface": "",
        "paragraphs": [
            "巍巍文笔光书林，插空屹地皆天成。",
            "尖齐不假云烟敛，圆健何劳雨露深。",
            "椽墨太阿窥小丑，书天不动龙蛇走。",
            "何用蒙恬制作工，五色光芒焕星斗。"
        ],
        "notes": "",
        "id": "a22bf8b44bf8148d4bab361f6cabd48b"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "书林十景诗  其二",
        "preface": "",
        "paragraphs": [
            "元君吴老皆升真，民怀被德为斯亭。",
            "和烟芳草连天碧，笑日仙花满树春。",
            "前后古阴迎蓊鬰，远近琅玕森玉立。",
            "祥风静定不见寒，凤尾婆娑暄暖日。"
        ],
        "notes": "",
        "id": "d3d2cf6df4ca10e62d4695671141be16"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "书林十景诗  其三",
        "preface": "",
        "paragraphs": [
            "雄峰驰骤万马奔，浮空积翠如昆仑。",
            "中有一蛙清且瘦，天成不假钻锄痕。",
            "神物深潜清彻底，霹雳电光生石齿。",
            "桃花飞雨三月红，汹涌湖光涨春水。"
        ],
        "notes": "",
        "id": "3d52ebd2e59a7f9d643544d39e41f961"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "书林十景诗  其四",
        "preface": "",
        "paragraphs": [
            "携锄凿破南山云，种来修竹凌青冥。",
            "参天引风挺苍玉，匝地印月筛黄金。",
            "清瘦何妨惟却俗，净扫胸中尘万斛。",
            "何当裁制十二个，吹作来仪凤凰曲。"
        ],
        "notes": "",
        "id": "a01983bf8e77f41469bda5bfc45abae0"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "书林十景诗  其五",
        "preface": "",
        "paragraphs": [
            "岱嶂吞吐云烟迷，山川独胜东南奇。",
            "银河倒泻风雨急，玉龙交战冰霜飞。",
            "巨流溅石驾空谷，仰望斯须突起粟。",
            "西湖不羡冷泉亭，爽利可人清兴足。"
        ],
        "notes": "",
        "id": "3626bdaafd078b404b678772b1571a12"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "书林十景诗  其六",
        "preface": "",
        "paragraphs": [
            "路盘屈曲蛇行惊，岭危崒嵂龟纹真。",
            "俯窥毛悚超宇宙，仰扪手得探星辰。",
            "斜阳堕块朱砂魄，暮霞几缕胭脂色。",
            "来朝海气泛扶桑，拥出金轮光赫赫。"
        ],
        "notes": "",
        "id": "dd3818ac48d3b4008d40198be966fc6f"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "书林十景诗  其七",
        "preface": "",
        "paragraphs": [
            "长虹跨陆登云衢，会同海宇皆车书。",
            "日斜市溃夜喧息，月来云静天无疵。",
            "水劫金蟇形不槁，常生玉兔药常捣。",
            "可怜沧海几桑田，照耀古今人尽老。"
        ],
        "notes": "",
        "id": "0e7ae71aedab45ef53091412a1cb4e05"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "书林十景诗  其八",
        "preface": "",
        "paragraphs": [
            "仰山梵刹万竹间，巨鲸吼动天风寒。",
            "前声穿云出山久，后音待月挥槌难。",
            "长短轻重知多少，断续参差不奇偶。",
            "敲残一百余八声，树色糢糊落星斗。"
        ],
        "notes": "",
        "id": "58bb47afe8dfc829a197c8ab4319fdb4"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "书林十景诗  其九",
        "preface": "",
        "paragraphs": [
            "古阴寂寂人踪稀，一泓凝碧环招提。",
            "洪音清韵系风雨，山鸣谷响声迟迟。",
            "昧爽初分天欲晓，岚气升腾迷木杪。",
            "金乌鼓翼海色红，烁醒林中正栖鸟。"
        ],
        "notes": "",
        "id": "1347dd562e41c297dcec97485179c97e"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "书林十景诗  其一○",
        "preface": "",
        "paragraphs": [
            "朔风吹折寒梅枝，严凝冻合彤云痴。",
            "华峰屹立亘今古，堆累积聚皆昏迷。",
            "杨花飞舞盈三尺，蜨翅交加呈六出。",
            "朝阳发焰照乾坤，万壑千崖消粉饰。"
        ],
        "notes": "",
        "id": "34180becf4970280cc4cb7c0a99634de"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "蚕妇吟",
        "preface": "",
        "paragraphs": [
            "子规啼彻四更时，起视蚕稠怕叶稀。",
            "不信楼头杨柳月，玉人歌舞未曾归。"
        ],
        "notes": "",
        "id": "0d5b097fe29cbb561918e24ebada05d1"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "武夷山中",
        "preface": "",
        "paragraphs": [
            "十年无梦得还家，独立青峰野水涯。",
            "天地寂寥山雨歇，几生修得到梅花。"
        ],
        "notes": "",
        "id": "a0ace1c946454c8e36293b75e8844db3"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "仙隠观",
        "preface": "",
        "paragraphs": [
            "秋日闲十日，面怀秋山空。",
            "烟霞固常态，败叶铺山红。",
            "平生五大夫，投老一秃翁。",
            "相看各萧索，事付不语中。",
            "二轮固代谢，四季弭初终。",
            "义霜素凄惨，温律复冲融。",
            "相期保岁寒，木末回春风。"
        ],
        "notes": "",
        "id": "b86a074b32616fea01eabf2b81328048"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "送半村厉元吉出尉乌程",
        "preface": "",
        "paragraphs": [
            "十二街头三尺雪，骏马健行如跛鼈。",
            "生怀故人厉半村，拂袖前行何勇决。",
            "叠山居士强欲吟，冻笔如椎砚欲裂。",
            "京国青衫十载交，欲言不言情哽咽。",
            "愿君勿作绕指柔，愿君勿作在鑛铁。",
            "甘雨幽遐冤草苏，清风宇宙贪泉竭。",
            "循良讵困圣明时，玉烛光华待调燮。"
        ],
        "notes": "",
        "id": "f4339da244266b3ee049dfe975a5a4c9"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "题龟峰",
        "preface": "",
        "paragraphs": [
            "三十二峰峰最高，脚踏高处真人豪。",
            "远观灵山一㟝嵝，俯视彭蠡无波涛。",
            "眼明始见沧海阔，心闲却怜人世劳。",
            "后百千年谁独立，万古一览皆秋毫。"
        ],
        "notes": "",
        "id": "e467f1650c3cae7a9de980fb09aa5836"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "小孤山",
        "preface": "",
        "paragraphs": [
            "人言此是海门关，海眼无涯骇众观。",
            "天地偶然留砥柱，江山有此障狂澜。",
            "坚如勇士专场立，危比孤臣末世难。",
            "明日登峰须造极，渺观宇宙我心宽。"
        ],
        "notes": "",
        "id": "2358e075ec6a68adcc00576842184c42"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "忠贤祠",
        "preface": "",
        "paragraphs": [
            "正气冲融自一家，宦情儒墨共根芽。",
            "身因世故归民社，道为时谋重圣涯。",
            "千古寒光流夜月，满天余彩漾晴霞。",
            "殷勤瞻拜诸公侧，送尽长林几晚鸦。"
        ],
        "notes": "",
        "id": "5a24a7b8ccc7162f4409ebdc46dc9ab8"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "蚕",
        "preface": "",
        "paragraphs": [
            "养口资身頼以桑，终成王道泽流长。",
            "吐丝不羡蜘蛛巧，饲叶频催织女忙。",
            "三起三眠时化运，一生一死命天常。",
            "待看献茧盆缫后，先与吾皇织衮裳。"
        ],
        "notes": "",
        "id": "1ee08af31806aa23cfa7317dfeaefa37"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "儒富庄  其一",
        "preface": "",
        "paragraphs": [
            "一从孔氏去藏书，直至秦人不喜儒。",
            "柱下老仙今有后，安知文不在兹乎。"
        ],
        "notes": "",
        "id": "ae0c187d228d02b6e2738f26319a5f66"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "儒富庄  其二",
        "preface": "",
        "paragraphs": [
            "东观群儒作好官，束书不许散人看。",
            "何时遂作西林友，读得韩文熟已难。"
        ],
        "notes": "",
        "id": "98d1778705c706399b2bbe2913c38fb3"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "九宫山",
        "preface": "",
        "paragraphs": [
            "真人何代结幽栖，累世奎光焕紫泥。",
            "日月高奔黄道近，衡庐傍出玉绳低。"
        ],
        "notes": "",
        "id": "41e52617fa16e97df156e921f3966af5"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "赠秋山道人",
        "preface": "",
        "paragraphs": [
            "晒衣台上草春深，天遣诗人近士林。",
            "宇宙中间千万变，长歌收拾付闲心。"
        ],
        "notes": "",
        "id": "3978dadccb57b817907fbcfe6dcb57dd"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "和李白浔阳紫极宫感秋",
        "preface": "",
        "paragraphs": [
            "雨歇月明松，天碧光入竹。",
            "好怀一时开，乾坤清可掬。",
            "相携尘外游，此乐岂我独。",
            "扫开松上云，恐有鹤来宿。",
            "爽气逼斗牛，何待蜀仙卜。",
            "独怜天心劳，千岁几剥复。",
            "沧海有红尘，不见虚舟覆。",
            "问讯安期生，何年枣当熟。"
        ],
        "notes": "",
        "id": "1f627031428729398c806a99387bdea0"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "自况",
        "preface": "",
        "paragraphs": [
            "手撚琪花吹玉萧，至人长与道逍遥。",
            "黄云白鹤无拘束，闲看吴儿弄晚潮。"
        ],
        "notes": "",
        "id": "4839eaf05792e82e5cff96958559d9ea"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "挂冠",
        "preface": "",
        "paragraphs": [
            "玉皇殿下卸恩袍，羞见冥鸿惜羽毛。",
            "天地有心扶社稷，朝廷无意得英豪。",
            "早知骨鲠撄时忌，何似山林遁迹高。",
            "次第秋风到兰菊，归家痛饮读离骚。"
        ],
        "notes": "",
        "id": "e8d265d24874100bc2121576d9135828"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "窗间戏题",
        "preface": "",
        "paragraphs": [
            "云在青山自往还，鹤穿云外上青天。",
            "云来鹤去不相试，两个无心莫结缘。"
        ],
        "notes": "",
        "id": "0bc8eb5dec38c208deb17d8c8bf67a97"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "题庆全庵  其一",
        "preface": "",
        "paragraphs": [
            "莲如君子甘离世，菊似逸民难出山。",
            "不信众芳□寂寞，天香流出满人间。"
        ],
        "notes": "",
        "id": "77d47e2c39a8b72add8c9a9e8dd839c7"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "题庆全庵  其二",
        "preface": "",
        "paragraphs": [
            "长松落落多奇节，冬无雪霜夏无热。",
            "根头更有千岁苓，知谁可语长生诀。"
        ],
        "notes": "",
        "id": "34a4c7d76620edcc59eebae8aae36ed8"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "赏牡丹  其一",
        "preface": "",
        "paragraphs": [
            "兰佩蓉裳骨相寒，山中何日鼎成丹。",
            "春深富贵花如此，一笑尊前醉眼看。"
        ],
        "notes": "",
        "id": "8cd0fffca2037bf79c928b37391f5d78"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "赏牡丹  其二",
        "preface": "",
        "paragraphs": [
            "洛阳园里草茵寒，梦想尧夫一寸丹。",
            "安得根头知上品，今人多是就花看。"
        ],
        "notes": "",
        "id": "f506bbfe575b2e6b754445ee2f13c8b1"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "秦人洞",
        "preface": "",
        "paragraphs": [
            "来避秦人万事休，鸟啼花落几春秋。",
            "洞门深锁无人到，山自青青水自流。"
        ],
        "notes": "",
        "id": "ea0c75957a15896824a6dddd6ae07ace"
    },
    {
        "author": "谢枋得",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "要知今日谢枋得，便是当年许月卿。"
        ],
        "notes": "",
        "id": "4bc3cf06458762ed0c3adc15fa631e76"
    }
]