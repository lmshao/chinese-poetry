[
    {
        "author": "萧之敏",
        "dynasty": "宋",
        "type": "诗",
        "rhythmic": "",
        "title": "滴翠楼  其一",
        "preface": "",
        "paragraphs": [
            "一溪流水漾残春，上有高楼碧瓦新。",
            "溪路昼阴元不雨，却愁空翠染衣巾。"
        ],
        "notes": "",
        "id": "d2e27a5a52330b9a5cd5ca581b07468e"
    },
    {
        "author": "萧之敏",
        "dynasty": "宋",
        "type": "诗",
        "rhythmic": "",
        "title": "滴翠楼  其二",
        "preface": "",
        "paragraphs": [
            "我爱东坡句法遒，治平双涧昔经游。",
            "曾吟滴翠衣裘湿，请借佳名榜画楼。"
        ],
        "notes": "",
        "id": "efbbed6dddb6699ab8126968e52f5d2d"
    },
    {
        "author": "萧之敏",
        "dynasty": "宋",
        "type": "诗",
        "rhythmic": "",
        "title": "天池圣灯  其一",
        "preface": "",
        "paragraphs": [
            "俯仰区区类桔槔，访幽寻胜自忘劳。",
            "云峰一握天还近，雪径千盘地最高。",
            "支杖缓行真野逸，拥炉端坐或禅逃。",
            "幽人未厌看游客，烂煮园蔬饭老饕。"
        ],
        "notes": "",
        "id": "69ab76f86ed34b411ef232790602f10b"
    },
    {
        "author": "萧之敏",
        "dynasty": "宋",
        "type": "诗",
        "rhythmic": "",
        "title": "天池圣灯  其二",
        "preface": "",
        "paragraphs": [
            "细如珠颗大如杯，照夜浮空去复来。",
            "神物戏人安可料，密移星斗下岩隈。"
        ],
        "notes": "",
        "id": "b51c64204051b4cbbfb09970d50495b4"
    }
]