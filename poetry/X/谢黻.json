[
    {
        "author": "谢黻",
        "dynasty": "宋",
        "type": "诗",
        "rhythmic": "",
        "title": "凤山",
        "preface": "",
        "paragraphs": [
            "高台伊昔来凤凰，于今凤去台亦荒。",
            "苍苍竹实有霜露，飒飒梧叶生秋凉。",
            "西风斜日开晴色，闲步瑶阶访仙迹。",
            "道人诵罢蕊珠经，老鹤一声山月白。"
        ],
        "notes": "",
        "id": "577789a1da8af621035328d23f98ae09"
    },
    {
        "author": "谢黻",
        "dynasty": "宋",
        "type": "诗",
        "rhythmic": "",
        "title": "东山",
        "preface": "",
        "paragraphs": [
            "东山一何高，他山不足论。",
            "其间有玖石，乃是世人珍。",
            "时与我数友，登高看嶙峋。",
            "悠然叹黄鹄，飞及下山云。",
            "我友今年归，寂绝车马尘。",
            "问言家何许，正与此山邻。",
            "想为携蜡屐，自往穷朝昕。",
            "斯游孰可陪，有意徒殷勤。",
            "门前一溪水，清彻多游鳞。",
            "安得尺素书，问讯情所亲。",
            "四时且终穷，明日是青春。",
            "便作隔岁别，感怀意未伸。",
            "郊原共游地，我独行逡巡。",
            "重来望东山，晤语焉可闻。"
        ],
        "notes": "",
        "id": "944b4ed4dfa290b93e0fa15750d94836"
    }
]