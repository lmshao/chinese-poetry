[
    {
        "author": "米友仁",
        "dynasty": "宋",
        "type": "诗",
        "rhythmic": "",
        "title": "题禊帖诗",
        "preface": "",
        "paragraphs": [
            "图契朴雕推圣智，万古奔沈余末伎。",
            "兰亭醉墨更无加，始信功名皆傥尔。",
            "庾翼儿郎岂不黠，自是家鸡惭野雉。",
            "退之彊聒六艺疏，见处才能到姿媚。",
            "相公有官那得取，不与官家深自秘。",
            "却因同好露心胸，谩使萧翼夸末计。",
            "摸金不必曹阿瞒，温韬家有昭陵器。",
            "披沙只恐取黄金，剔轴谁能收故纸。",
            "天章宝塔高嵯峨，永表文皇好文艺。",
            "至今油蜡传未休，善本何辞万金弃。"
        ],
        "notes": "",
        "id": "6bdcea3063dc2017c52b43f371cd7ef7"
    },
    {
        "author": "米友仁",
        "dynasty": "宋",
        "type": "诗",
        "rhythmic": "",
        "title": "题定武本兰亭",
        "preface": "",
        "paragraphs": [
            "翰墨风流冠古今，鹅池谁不赏山阴。",
            "此书虽向昭陵朽，刻石犹能易万金。"
        ],
        "notes": "",
        "id": "1c002bbbec1f6b241f57e1079bec9f3c"
    },
    {
        "author": "米友仁",
        "dynasty": "宋",
        "type": "诗",
        "rhythmic": "",
        "title": "秀轩",
        "preface": "",
        "paragraphs": [
            "山气与湖光，四时足殊秀。",
            "我识轩中人，是为益三友。"
        ],
        "notes": "",
        "id": "b028c5da2256a1df6a1da07e6b42ff03"
    },
    {
        "author": "米友仁",
        "dynasty": "宋",
        "type": "诗",
        "rhythmic": "",
        "title": "题大姚山图三首  其一",
        "preface": "",
        "paragraphs": [
            "广文当日官虽冷，可奈才名振世何。",
            "他日君家须炙手，而今聊复雀堪罗。"
        ],
        "notes": "",
        "id": "b3cec5b406787b97d16f97d094b701c1"
    },
    {
        "author": "米友仁",
        "dynasty": "宋",
        "type": "诗",
        "rhythmic": "",
        "title": "题大姚山图三首  其二",
        "preface": "",
        "paragraphs": [
            "老年尚喜管城子，更爱好山江上青。",
            "武林秋高晓欲雨，正若此画云冥冥。"
        ],
        "notes": "",
        "id": "1a2a3f1dbc7c31da3d322f8866338c9d"
    },
    {
        "author": "米友仁",
        "dynasty": "宋",
        "type": "诗",
        "rhythmic": "",
        "title": "题大姚山图三首  其三",
        "preface": "",
        "paragraphs": [
            "三茅别有洞中天，我欲山居屏世缘。",
            "累行积功多蜕举，玉宸欣有地行仙。"
        ],
        "notes": "",
        "id": "7e1629fc9c0484076594b756985b23d0"
    },
    {
        "author": "米友仁",
        "dynasty": "宋",
        "type": "诗",
        "rhythmic": "",
        "title": "为蒋仲友题画",
        "preface": "",
        "paragraphs": [
            "乱山深处是烟霞，雨暗晴晖日夕佳。",
            "至识先生曾到此，故留戏笔在君家。"
        ],
        "notes": "",
        "id": "f75b8411a341350965cdc45e4c35b862"
    },
    {
        "author": "米友仁",
        "dynasty": "宋",
        "type": "诗",
        "rhythmic": "",
        "title": "自题山水",
        "preface": "",
        "paragraphs": [
            "霄壤千千万万山，东南胜地熟跻攀。",
            "古人作语咏不得，我寓无声缣楮间。"
        ],
        "notes": "",
        "id": "cb593c9f2e85b025f50bea1391c66236"
    },
    {
        "author": "米友仁",
        "dynasty": "宋",
        "type": "诗",
        "rhythmic": "",
        "title": "题董源夏山图",
        "preface": "",
        "paragraphs": [
            "崇山过新雨，苍翠浓欲滴。",
            "林深不通人，溪回有吟客。",
            "日落古道空，天青暮云碧。",
            "何处一声蝉，幽栖仍自得。"
        ],
        "notes": "",
        "id": "3ba5f2f5430c76e71b70344c7297def7"
    },
    {
        "author": "米友仁",
        "dynasty": "宋",
        "type": "诗",
        "rhythmic": "",
        "title": "题自画横披与翟伯寿",
        "preface": "",
        "paragraphs": [
            "山中宰相有仙骨，独爱岭头生白云。",
            "壁张此画定惊倒，先请唤人扶著君。"
        ],
        "notes": "",
        "id": "9e097efaee53cbb038f2ad4a502648ee"
    },
    {
        "author": "米友仁",
        "dynasty": "宋",
        "type": "诗",
        "rhythmic": "",
        "title": "诗一首",
        "preface": "",
        "paragraphs": [
            "山气最佳处，卷舒晴晦云。",
            "心潜帝乡者，愿作乘彼君。"
        ],
        "notes": "",
        "id": "fadc3ff224fb190a5c8a1d709b5a1f91"
    },
    {
        "author": "米友仁",
        "dynasty": "宋",
        "type": "诗",
        "rhythmic": "",
        "title": "诗一首",
        "preface": "",
        "paragraphs": [
            "密密万山重，一派哀湍泻。",
            "此志入瑶琴，当有知音者。"
        ],
        "notes": "",
        "id": "32b113e050e6cf66809f06a95c51ee84"
    }
]