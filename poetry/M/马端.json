[
    {
        "author": "马端",
        "dynasty": "宋",
        "type": "诗",
        "rhythmic": "",
        "title": "司马晋州待制哀辞",
        "preface": "",
        "paragraphs": [
            "志古流难合，谈高道自明。",
            "风波志恩分，针石尽交情。",
            "让节蒙知厚，华班绝绮荣。",
            "贱生怀感遇，当路假晶荧。",
            "累次清油幕，中间白玉京。",
            "吏文容议缓，邦事恤言轻。",
            "自此嗟流梗，何期苦见兵。",
            "寒垣心易动，漳浦信弥惊。",
            "玉蕊悲无验，金台望忽倾。",
            "岁阑云惨淡，天迥泪纵横。",
            "世有真忠亮，今亡至直清。",
            "旧僚知葬日，投此吊佳城。"
        ],
        "notes": "",
        "id": "34816c7ebabc0b7a8e08f2ddadb7fd04"
    }
]