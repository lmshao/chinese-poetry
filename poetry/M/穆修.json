[
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "江南寒食",
        "preface": "",
        "paragraphs": [
            "江南水国春光饶，清明上巳多招邀。",
            "花阴连络青草岸，柳色掩映红栏桥。",
            "歌调讴哑杂吴俗，髻鬟疏削传南朝。",
            "谁怜北客归未去，楚魄湘魂惟暗消。"
        ],
        "notes": "",
        "id": "a947cb6dde341e8075df373fa4a19b44"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "送毛得一秀才归淮上  其一",
        "preface": "",
        "paragraphs": [
            "江天梅雨昼萧萧，送别愁吟白纻谣。",
            "处士才高融未荐，骚人魂断玉方招。",
            "自伤枥骥心千里，空羡冥鹏志九霄。",
            "酒罢征鞍迢递去，不堪回首木兰桡。"
        ],
        "notes": "",
        "id": "af6772eedc0b410a730dfef7fea8fd63"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "送毛得一秀才归淮上  其二",
        "preface": "",
        "paragraphs": [
            "君归迢递淮西路，我客萧条秋浦城。",
            "恻恻相看复恻恻，行行送别重行行。",
            "途中猿鸟哀声断，马上云山远碧横。",
            "富贵穷通俱未决，直倾樽酒沃离情。"
        ],
        "notes": "",
        "id": "b034c35fc7d36818c5e677dcfc2ef1de"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "食鱼",
        "preface": "",
        "paragraphs": [
            "南有嘉鱼异，常趋四月期。",
            "江天专伺至，烟网密争垂。",
            "乍戏汀苹末，初循水荇湄。",
            "竞摇轻舴艋，寛罩碧涟漪。",
            "占浦搜深藻，空波出素髭。",
            "数头余赤质，二色类银姿。",
            "货鬻斯为切，鲜腴敢暇知。",
            "青钱邀价值，华屋市新奇。",
            "珠沫缘条煦，霜鳞逐刃堕。",
            "扣颅琼聚骨，剖腋锦分肌。",
            "味佐芳菘惬，香参苦笋宜。",
            "羮瓯融腻玉，脍筯罥寒丝。",
            "湘鱓非吾偶，河鲂孰与夷。",
            "荐新奚尚鲔，稔毒即殊{鱼几}。",
            "鲈讶休官易，鲭嫌醒酒迟。",
            "自当频佐膳，所惜易过时。"
        ],
        "notes": "",
        "id": "6054841f3a82af01b9153e371bf61660"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "鲁从事清晖阁",
        "preface": "",
        "paragraphs": [
            "庾郎真好事，溪阁斩新开。",
            "水石精神出，江山气色来。",
            "疏烟分鹭立，远霭见帆回。",
            "公退资清兴，闲吟倚槛裁。"
        ],
        "notes": "",
        "id": "ac6155b373cf88b49a04dde1eaccf60e"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "送葛源之太和主簿",
        "preface": "",
        "paragraphs": [
            "勿叹从卑位，聊欣适去情。",
            "秋风九月急，飞鸟一帆轻。",
            "鲙斫江鳞活，杯尝楚酿清。",
            "欢华莫回首，宠辱正堪惊。"
        ],
        "notes": "",
        "id": "2a0d98d429c200ac3dbaaff139168ac7"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "送灵师归吴",
        "preface": "",
        "paragraphs": [
            "灵师殊可尚，颇不类浮屠。",
            "托迹虽依佛，留心独喜儒。",
            "风尘倦京洛，水石隐句吴。",
            "破寺杉松老，南归旧隐孤。"
        ],
        "notes": "",
        "id": "d34d62cff85f804226ab40aae4f32625"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "江南春",
        "preface": "",
        "paragraphs": [
            "杜若谿边待钓船，怨红伤翠助鹂鹃。",
            "战回春事青蒲剑，买破韶光绿荇钱。",
            "千嶂远围芳草国，一江晴浸断霞天。",
            "未知多感多愁客，何处偷寻瓮底眠。"
        ],
        "notes": "",
        "id": "64d12c9538a8704161a0c5b388f0b3e6"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "寒食",
        "preface": "",
        "paragraphs": [
            "江边又寒食，伧客奈离襟。",
            "恨满王孙草，愁多望帝禽。",
            "鸡毬轻薄事，歌酒宴游心。",
            "尽付吴儿辈，惟知屏迹深。"
        ],
        "notes": "",
        "id": "6d37881ef0e1d53476e84490d57ccbe3"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "江上送陈翘还无为",
        "preface": "",
        "paragraphs": [
            "江上寂寥春雨晴，江边冉冉春潮平。",
            "相逢未尽斗酒醉，相送又速孤舟行。",
            "篁竹穷锁秋浦郡，烟波渺隔无为城。",
            "音尘两地不千里，勿使负君金玉声。"
        ],
        "notes": "",
        "id": "5f014717ca75987f45326ab32d549dc2"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "残春病酲",
        "preface": "",
        "paragraphs": [
            "风簷窣窣燕哰哰，卧对残芳起郁陶。",
            "乍困游车春尚在，未扶醒枕日初高。",
            "烦肠屡沃痟难解，病髪慵簪痒更搔。",
            "欲为风光轻赋别，正无憀赖染江毫。"
        ],
        "notes": "",
        "id": "702c988e9f19dd07a55340ede4669844"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "书事觉庵",
        "preface": "",
        "paragraphs": [
            "惠泽涵濡四海同，微生曾莫预昆虫。",
            "不参品物陶镕外，独作穷人盖载中。",
            "深穽已颠犹磷石，危苕将箨更推风。",
            "一家寄命嗟无地，何负明神与上穹。"
        ],
        "notes": "",
        "id": "b43dfffcd7b8333f19897c601b3831b6"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "和毛秀才江墅幽居好十首  其一",
        "preface": "",
        "paragraphs": [
            "江墅幽居好，当门看水田。",
            "凫鸥闲夕照，秔稻秀原烟。",
            "野屐无完齿，山衣有败肩。",
            "遥闻双阙下，箫鼓乐丰年。"
        ],
        "notes": "",
        "id": "0a97574e6d3ba1d0e642508071e0b3f7"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "和毛秀才江墅幽居好十首  其二",
        "preface": "",
        "paragraphs": [
            "江墅幽居好，南塘枕野亭。",
            "菰蒲颤风绿，菱荇盖波青。",
            "系苇一渔艇，翘烟双雪翎。",
            "相携二三叟，扶醉不曾醒。"
        ],
        "notes": "",
        "id": "3217fe2abc150f93e8e7cda9efcf5d14"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "和毛秀才江墅幽居好十首  其三",
        "preface": "",
        "paragraphs": [
            "江墅幽居好，谿山数里长。",
            "径通茶坞绿，门枕橘园香。",
            "藉石还胜榻，听松不让簧。",
            "闲游惊里巷，自作隐沦装。"
        ],
        "notes": "",
        "id": "688b65a10ca4671fa004bf45e63b1a85"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "和毛秀才江墅幽居好十首  其四",
        "preface": "",
        "paragraphs": [
            "江墅幽居好，老农时款扉。",
            "浊醪时共醉，野话坦无机。",
            "山雨欲到槛，竹风先满衣。",
            "谿南秋更乐，稻熟又鱼肥。"
        ],
        "notes": "",
        "id": "7afae768e03afd70fc8b21a3c7965f20"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "和毛秀才江墅幽居好十首  其五",
        "preface": "",
        "paragraphs": [
            "江墅幽居好，宾来定不愁。",
            "酒𬪩新出榨，鱼活旋离钩。",
            "移席追松影，调琴和涧流。",
            "陶然方外乐，名教絷何由。"
        ],
        "notes": "",
        "id": "49da88fce7a7f83df7aa04bb86347850"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "和毛秀才江墅幽居好十首  其六",
        "preface": "",
        "paragraphs": [
            "江墅幽居好，柴关带竹篱。",
            "田头饷耕后，树里灌园时。",
            "邻静鸣秋织，樵闲对野棋。",
            "扺巇非我事，大笑引苏锥。"
        ],
        "notes": "",
        "id": "fb7692bb243fe11fd2dc09b39ec5b1a2"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "和毛秀才江墅幽居好十首  其七",
        "preface": "",
        "paragraphs": [
            "江墅幽居好，名山对九华。",
            "疏篁十余亩，古屋两三家。",
            "碓下鸡争黍，篱根虺逐蛙。",
            "水边闲送目，独鸟在秋槎。"
        ],
        "notes": "",
        "id": "47cf23e95455c02bc7e2cf142ac49216"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "和毛秀才江墅幽居好十首  其八",
        "preface": "",
        "paragraphs": [
            "江墅幽居好，何妨鄙事添。",
            "神随山父赛，筮学野人占。",
            "露草牛羊喜，秋霖黍豆嫌。",
            "短墙衰柳下，寒水半渠淹。"
        ],
        "notes": "",
        "id": "96d74be326738932308896abf9e7bf09"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "和毛秀才江墅幽居好十首  其九",
        "preface": "",
        "paragraphs": [
            "江墅幽居好，身如醉伯伦。",
            "浮名抛可得，荒宴罢何因。",
            "酩酊乘篮舆，逍遥岸角巾。",
            "人间莫回首，容伪不容真。"
        ],
        "notes": "",
        "id": "aff77bd72baeaed2b296d765dc749317"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "和毛秀才江墅幽居好十首  其一〇",
        "preface": "",
        "paragraphs": [
            "江墅幽居好，人闲晚最孤。",
            "鱼临谿树钓，鸟隔水烟呼。",
            "野竹挂薜荔，山花睡鹧鸪。",
            "画工能状出，羞杀辋川图。"
        ],
        "notes": "",
        "id": "9a00b2d139b3ba8b43d4eedea9588e10"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "烛",
        "preface": "",
        "paragraphs": [
            "一箔珠帘掩映垂，房栊清染麝香枝。",
            "佳人盼影横哀柱，狎客分光缀艳诗。",
            "禁锁翠明初唱漏，宫窗红短尚围棋。",
            "长宵且秉欢游去，无限风情见古辞。"
        ],
        "notes": "",
        "id": "1a9b0f68e5e66585371fcd3bee1b0018"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "过西京",
        "preface": "",
        "paragraphs": [
            "西京千古帝王宫，无限名园水竹中。",
            "来恨不逢桃李日，满城红树正秋风。"
        ],
        "notes": "",
        "id": "b83d546206c85c27caedb53bf109ed3c"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "赋催粧",
        "preface": "",
        "paragraphs": [
            "严粧应在绣闺中，似鬭春芳拆晓风。",
            "试问夭桃临碧沼，何如艳质对青铜。"
        ],
        "notes": "",
        "id": "c98f4cffa42b70043602f0115a0a3c98"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "送孙立东游",
        "preface": "",
        "paragraphs": [
            "诗笔知名曾苦刻，文章多难久飘流。",
            "睢阳纵酒黄金尽，提剑东方暂一游。"
        ],
        "notes": "",
        "id": "0ca602b3ad9f5af0637b492e4cd496d6"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "村郭寒食雨中作",
        "preface": "",
        "paragraphs": [
            "寂寥村郭见寒食，风光更着微雨遮。",
            "秋千闲垂愁稚子，杨柳半湿眠春鸦。",
            "白社皆惊放狂客，青钱尽送沽酒家。",
            "眼前不得醉消遣，争奈恼人红杏花。"
        ],
        "notes": "",
        "id": "2bff0d22d313ac1b59a4894ed1ce2df2"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "清明连上巳",
        "preface": "",
        "paragraphs": [
            "改火清明度，湔衫上巳连。",
            "芳辰来属续，游事困联翩。",
            "酒帐经旬直，花司并日权。",
            "侠儿狂不足，犹恨促春妍。"
        ],
        "notes": "",
        "id": "eb933b5a689846c2c26a5e3ee88a9ba7"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "合欢芍药",
        "preface": "",
        "paragraphs": [
            "薰风对拆香心破，浩露双滋粉面新。",
            "油碧车中同载女，菱花鉴里并粧人。",
            "皇英帝子钟遗艳，琬琰宫姬托后身。",
            "谁道独呈芳瑞晚，也胜常调牡丹春。"
        ],
        "notes": "",
        "id": "00f0c8a8017ee378149494ad64fa2081"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "故侯园",
        "preface": "",
        "paragraphs": [
            "池馆早来瓦砾存，路傍看取故侯园。",
            "身前便作荒凉计，祗树芳菲不树恩。"
        ],
        "notes": "",
        "id": "c079728e0cb399c97f1b05157f028f5c"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "送定师南游",
        "preface": "",
        "paragraphs": [
            "营营学佛徒，皆喜訾吾道。",
            "怜师独异群，儒艺知探讨。",
            "诵诗三四章，往往见词藻。",
            "玉璞在琢磨，不难成至宝。",
            "知予本好古，身服仁义老。",
            "勤请送行诗，安足慰枯槁。",
            "别时汝颍路，凉叶经秋早。",
            "南游何当还，江潭无限好。"
        ],
        "notes": "",
        "id": "8617c67c1be2931ca372831a1abd3502"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "送人至边寨",
        "preface": "",
        "paragraphs": [
            "岂惮河湟远，男儿效主恩。",
            "穷边人不到，孤戍自分屯。",
            "马放胡沙暖，烽传塞日昏。",
            "军前初谒帅，戎服走辕门。"
        ],
        "notes": "",
        "id": "5e3375d50f73051bc1c3a97851c21c22"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "巨盗",
        "preface": "",
        "paragraphs": [
            "嗣皇登位始凝旒，巨盗寻并相印收。",
            "汉室有灵诛贼冀，舜廷无患放凶兜。",
            "猨狙岂称周公任，豺虎犹寛巷伯投。",
            "愿斩都衡谢天下，不然何用正王猷。"
        ],
        "notes": "",
        "id": "3435ac36cd81541d902d70ff3968814a"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "汝阴偶书呈一二知己",
        "preface": "",
        "paragraphs": [
            "汝阴穷掾计何疏，四十无成坐讽书。",
            "不务功名师捭阖，独将仁义守蘧庐。",
            "敢同贾傅希前席，况异邹生托后车。",
            "除泥诸公时一醉，等闲犹且忘归欤。"
        ],
        "notes": "",
        "id": "de622292cc521ec06356b3c2a321b4f8"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "除夜",
        "preface": "",
        "paragraphs": [
            "灯前清泪落衣间，守岁分为客是闲。",
            "老母今春年七十，寿觞争忍对慈颜。"
        ],
        "notes": "",
        "id": "328902c67b488c34fd7c244e9661bd4c"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "城南五题 郊步",
        "preface": "",
        "paragraphs": [
            "野水岸边逢草歇，平林烟畔逐花行。",
            "雨晴南陌尘埃洗，倍觉风光夺眼明。"
        ],
        "notes": "",
        "id": "e488e63b5f215c0216cae8637eef61f0"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "城南五题 独游",
        "preface": "",
        "paragraphs": [
            "水曲临幽独杖藜，郫筒香入乱花携。",
            "轻肥不得寻春意，动要笙歌逐马蹄。"
        ],
        "notes": "",
        "id": "65cef6112b161686747dc2f3c3efa40a"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "城南五题 贵侯园",
        "preface": "",
        "paragraphs": [
            "名园虽是属侯家，任客闲游到日斜。",
            "富贵位高无暇出，生人空看折来花。"
        ],
        "notes": "",
        "id": "d44692c53752bdc6530b8d93a3c43584"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "城南五题 朱亥墓",
        "preface": "",
        "paragraphs": [
            "闲登朱亥游侠墓，却望梁王歌吹台。",
            "台上墓边芳草绿，游人心事立徘徊。"
        ],
        "notes": "",
        "id": "f270bc36806b89ddc3ef45053940c408"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "城南五题 玉津园",
        "preface": "",
        "paragraphs": [
            "君王未到玉津游，万树红芳相倚愁。",
            "金锁不开春寂寂，落花飞出粉墙头。"
        ],
        "notes": "",
        "id": "459e3b453d89ba2c1499c90c3d8408c0"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "灯",
        "preface": "",
        "paragraphs": [
            "杳杳有时当永恨，依依何处照闲眠。",
            "静临客枕愁寒雨，远逐鱼篷秋暝烟。",
            "纤影乍欹还复立，冷花时结不成圆。",
            "销魂犹忆江楼夜，曾对离觞赋短篇。"
        ],
        "notes": "",
        "id": "30644a47976fa8da19c9574d5ac53629"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "登莒子台",
        "preface": "",
        "paragraphs": [
            "莒国丘垄在，莒台荆棘深。",
            "凭高一极目，怀古重伤心。",
            "平楚苍烟暝，遇风白日沈。",
            "谁论客怀抱，灌木自悲吟。"
        ],
        "notes": "",
        "id": "2186d01dac84effa9ed63a2dd3545224"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "希言官舍种花",
        "preface": "",
        "paragraphs": [
            "才初看君栽小园，已报新花着桃李。",
            "感时睠物情何多，发咏长篇托兴比。",
            "为言桃李富花实，君子盛德尤所似。",
            "蒨蒨相倚临芳辰，辅导春功如宰揆。",
            "旁有百卉争妍舒，特烦花匠施劂剞。",
            "夸红鬭紫亦可怜，各事繁华一时尔。",
            "繁盛宁将此花同，令人慕玩狂不已。",
            "羲和奔御催春归，祗得衔杯且欢喜。",
            "君看灼灼枝上英，半杂泥尘成落蕊。",
            "盛衰不独草木然，人事悠悠尽如此。"
        ],
        "notes": "",
        "id": "fc255263d54f76c71e41ba831db9c3c4"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "登女郎台  其一",
        "preface": "",
        "paragraphs": [
            "台前流水眼波明，台上闲云鬓叶轻。",
            "莫把姑苏远相比，不曾亡国只倾城。"
        ],
        "notes": "",
        "id": "eeb0f9e70be4f3bc096ab5b91a8281ff"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "登女郎台  其二",
        "preface": "",
        "paragraphs": [
            "女郎名字本风流，好与州人作胜游。",
            "倘使此台呼丑女，汝阴城里一荒丘。"
        ],
        "notes": "",
        "id": "d85711f60e8015855ccbab68a3d2b1b2"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "友人烧笋之约未赴",
        "preface": "",
        "paragraphs": [
            "久约烧林笋，何时会胜园。",
            "未尝清气味，每厌俗盘飧。",
            "渐痛烟犀老，方怜露锦繁。",
            "如何玉川子，苦惜箨龙冤。"
        ],
        "notes": "",
        "id": "8306eec131d2aadcac3a02548a1af0ef"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "别谷熟尉李七同年",
        "preface": "",
        "paragraphs": [
            "骑驴登县门，屑屑复何言。",
            "留馆竺乾舍，屡携梅福尊。",
            "凶荒岐路梗，冰雪岁时昏。",
            "明日别君去，依然蓬迹奔。"
        ],
        "notes": "",
        "id": "fc686b98af7743de6611951d9cfa120a"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "樊博士化州监盐",
        "preface": "",
        "paragraphs": [
            "监鹾已非职，况复极南之。",
            "莫识州名化，徒闻水涉漓。",
            "树惊人面果，俗骇鸟言夷。",
            "去去唯强饭，岁还岁可期。"
        ],
        "notes": "",
        "id": "8be39f8bffd9faa44e196002f216c79f"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "丙寅春雨",
        "preface": "",
        "paragraphs": [
            "天地开春晖，群阴争闭之。",
            "行行二月路，寒威切人肌。",
            "淫雨恣凌虐，淹旬下无时。",
            "顽云扫复合，直向平地垂。",
            "蒸人共愁叹，万物皆疮痍。",
            "众木有芳华，摧沮不得施。",
            "青苞敛绛萼，同向枝上萎。",
            "民麦悲已病，泥中聊参差。",
            "嘉谷失播种，虽晴谅胡为。",
            "蠢彼田中氓，岂惟念身饥。",
            "州县责常赋，嗷嗷诉之谁。",
            "幸不为盗起，多应尽流离。",
            "吁嗟致此异，其咎安所尸。",
            "悒悒穷巷士，屏身伏茅茨。",
            "读书抗前古，得失心颇窥。",
            "天理不难究，可以人事知。",
            "且欲上其说，惧非己所宜。",
            "有职彼尚默，未当僭汝卑。",
            "勉汝无妄言，言出祸汝随。",
            "谁识此怀抱，独自空嗟嘻。"
        ],
        "notes": "",
        "id": "abfa5662fcf2d0d7e51ea0eed8accb26"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "赠适公上人",
        "preface": "",
        "paragraphs": [
            "喜得师消耗，从僧问不休。",
            "苦吟成白髪，多病寄沧洲。",
            "道气闲尤胜，书锋晚更遒。",
            "相思二千里，阻别十三秋。",
            "六合劳生耳，休追万事不。",
            "云萝荒旧隐，知友落新丘。",
            "想叹欧生逝，应闻李氏忧。",
            "寻思祗如此，必竟欲何求。",
            "未即无言问，方期勿药瘳。",
            "终为嵩少约，筑室共夷犹。"
        ],
        "notes": "",
        "id": "86f620ae7ba2ee47cd7f45a116ccb1d7"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "一百五日同周越陈永锡游吉祥僧舍",
        "preface": "",
        "paragraphs": [
            "痛饮方期数百杯，寻芳何事又空回。",
            "花愁酒困春无著，却讶野僧萧寺来。"
        ],
        "notes": "",
        "id": "6a9087d17b1eeb00435443df318dce2b"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "题李士言秀才别贮帕",
        "preface": "",
        "paragraphs": [
            "兰薫麝浥轻绡帕，略许携持又索还。",
            "题破白云深有意，要传消息到巫山。"
        ],
        "notes": "",
        "id": "ee9b09af00159d03aba55dc2162b7473"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "南陌",
        "preface": "",
        "paragraphs": [
            "南陌一雨后，东风三月天。",
            "残花乱芳草，轻絮散春烟。",
            "景色真愁绝，欢悰重弃捐。",
            "伥伥有余恨，醽醁讵能蠲。"
        ],
        "notes": "",
        "id": "8e90f8baaa67d96a51b6ca6bc7a0dacd"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "雨中牡丹",
        "preface": "",
        "paragraphs": [
            "万金期胜赏，三月破秾芳。",
            "妬忌巫娥雨，摧残洛苑香。",
            "怨啼甄后玉，寒出贵妃汤。",
            "掩敛无聊极，谁来替断肠。"
        ],
        "notes": "",
        "id": "ac603a52f7abb2b8b1919e97de702ba6"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "思边",
        "preface": "",
        "paragraphs": [
            "去年何时君别妾，南园绿草飞蝴蝶。",
            "今岁何时妾忆君，西山白雪暗秦云。",
            "玉关此去三千里，欲寄音书那可闻。"
        ],
        "notes": "",
        "id": "2ff8eada255024fea325bb83acc13682"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "闻报自崖徙雷成一章",
        "preface": "",
        "paragraphs": [
            "从来崖贬断还期，闻徙警雷众共疑。",
            "却讶有虞刑政错，四凶何事不量移。"
        ],
        "notes": "",
        "id": "86a9edc63ccfb19d5895aeb1a6fc336f"
    },
    {
        "author": "穆修",
        "dynasty": "宋",
        "type": "诗",
        "rhythmic": "",
        "title": "秋浦会遇",
        "preface": "",
        "paragraphs": [
            "龊龊幽遐地，栖栖会遇人。",
            "穷愁艰理胜，羁旅易情亲。",
            "岂意当漂谪，兹谐卜并邻。",
            "温温窥表粹，晏晏奉嬉嚬。",
            "直道谈端辟，横流语下堙。",
            "绮文何斐叠，瑰行亦璘玢。",
            "敦分初投漆，交言乍饮醇。",
            "操心忠义合，开口肺肝陈。",
            "共昧随时理，俱成迷患因。",
            "祸来非造次，语及自酸辛。",
            "众奋漂山舌，孤縻坐狱身。",
            "诋诬惟腷臆，锻炼正逡巡。",
            "囚任桐棺跃，冤宁斗剑伸。",
            "君牵成狠翟，我患构奸秦。",
            "巧纵铦刀笔，幽争𫍬鬼神。",
            "精诚怀皎日，悲愤贯高旻。",
            "素誓端清检，期无取玷沦。",
            "斩刍尝鼓箧，卧藁先书绅。",
            "侧璧疑曾辨，钩金法所循。",
            "得情奚示喜，伏念不忘旬。",
            "粗评三章直，何辞一马贫。",
            "决曹诚自任，司举仰谁论。",
            "膺破藏奸柱，纲埋翦暴轮。",
            "存心固慨慕，有位敢希遵。",
            "骥𫘧程初发，虹蜺气未振。",
            "沮磨圭失色，萋菲锦争新。",
            "肯或奇虚刃，翻成害实宾。",
            "木招孤秀伐，珠掇暗投嗔。",
            "跖𫏋同非圣，敦犨众忌洵。",
            "棘心终妬蕙，蓬首不羞螓。",
            "冶媚皆貍貉，跳梁并狡㕙。",
            "不无嫌虎据，的是恶鹰瞵。",
            "合力邪攻正，连谋伪訾真。",
            "蝇声移栝榻，蚁漏垫嶙峋。",
            "抵玉为凡砾，摧松作弊神。",
            "椎埋眢直堕，排陷堵潜填。",
            "卑湿终投谊，愁忧遂放均。",
            "吁辜賖盖幕，照覆隔蟾踆。",
            "流落穷山崦，夷犹积水垠。",
            "望家惟𫕥泣，向国祗低颦。",
            "艰毒天崩杞，邅危岁在辰。",
            "庭帏偏屺岵，伯仲邈𤩽琎。",
            "愧未鸱夷死，渐如浑敦嚚。",
            "睢盱摇尾兽，宛转曝腮鳞。",
            "已叹栖迟郡，尤居寂寞滨。",
            "土风传细碎，心事遘凶屯。",
            "城郭周□援，人烟簇野津。",
            "贾樯通劲越，商颿彻瓯闽。",
            "谿妇收菰米，村娃货竹薪。",
            "回头波渺渺，动足石磷磷。",
            "再见来巢乙，频闻入市寅。",
            "满林垂啸狖，当面走惊麕。",
            "水寺传将久，沙禽渐欲驯。",
            "无心从碌碌，任志守谆谆。",
            "早作慵洮盥，宵眠独叹呻。",
            "机床闲笔格，窗牖乱书筠。",
            "旧葛那支暑，贫炊莫续晨。",
            "未尝游井闬，况复出城𬮱。",
            "悒悒危肠溃，昏昏病目𥆧。",
            "梅蒸衣醭黦，瘴触面黧皴。",
            "未免鸡猜鹤，徒希鹊庇鹑。",
            "素鹅求庾悦，碧鹳事韦诜。",
            "讵识开三雅，奚谁指一囷。",
            "欢无官局事，病免府趋尘。",
            "避路深藏拙，忘机独任纯。",
            "鸢轻饥鸑鷟，驽诮瘦麒麟。",
            "瑕谪连城宝，惊疑照席珍。",
            "泥蟠蚖肆若，涂曳蝘嘲频。",
            "机弛千钧絭，刚摧百炼镔。",
            "愠忧宜悄悄，谗吠更狺狺。",
            "渐豆多闻耳，全胶欲语唇。",
            "已甘钟律哑，难鬭釜雷震。",
            "近叹非辜者，还称被谴臻。",
            "堪持言自解，姑以命相询。",
            "顿觉穷通外，殊惊得丧冺。",
            "岂烦怀鲁汶，并说忘岐豳。",
            "兹共追随日，时逢物景春。",
            "杂花明浦屿，细草染郊畛。",
            "绣羽来穿柳，粧鬟去采苹。",
            "画船江泛泛，铜鼓野鼘鼘。",
            "荷芰卷生渚，芜菁秀出𪤚。",
            "丛暄茶正发，秧暖稻初匀。",
            "远去寻芳径，闲留坐翠濒。",
            "小蛮聊倒榼，独茧暂垂缗。",
            "烟杪闻啼魄，沙壖过祭㺍。",
            "道宫披古碣，僧阁凭雕楯。",
            "滞迹惭鱼鸟，归怀谢茗莼。",
            "谁怜秦逐客，自耻晋缧臣。",
            "学忆居州里，文曾力组𬘓。",
            "曾仓祛秕稗，任苑薙荆榛。",
            "壮节轻宗悫，奇才轹卞彬。",
            "赋毫摛藻绘，诗墨洒玭琳。",
            "始角词塲胜，争驰羲毂辚。",
            "战瘤知景陷，盟手敢他捘。",
            "勇俟邀圭爵，功期取鼎茵。",
            "乡书先鹗祢，省荐半龙荀。",
            "艺窃登廷试，名叨擢帝宸。",
            "阙严趋紫贝，陛峻拜苍银。",
            "变化初飞壁，埏和却在钧。",
            "三年纡选调，一命就陶甄。",
            "冗骤司囹圄，卑才服瓀珉。",
            "上寮非遂霸，同列异超珣。",
            "介立旁无援，阴排密有夤。",
            "隄防虽少戅，坎坷亦多逊。",
            "缴已能伤雁，罘仍未放麟。",
            "逾年留异域，肆会奉严禋。",
            "仰问苍苍理，难穷荡荡仁。",
            "良图君未聘，薄命我方湮。",
            "蓬藋何当返，兰荃自可纫。",
            "肴苏调旨膳，舂税给租缗。",
            "寄傲邱名麦，遗荣野号莘。",
            "退藏师李谧，贵显让颜竣。",
            "蹑迹三高士，追狂六逸民。",
            "耕臯营酒秫，樵谷访琴槆。",
            "畚土封花墢，诛茅出果榛。",
            "园中持铫锸，林下设罝罠。",
            "至理鹏齐鷃，浮生菌等椿。",
            "未甘捐粪土，所幸曳丝纶。",
            "南面同尧禹，岩廊即甫申。",
            "固应容一叟，鼓腹得还淳。"
        ],
        "notes": "",
        "id": "41c2a429beb0480073c1a2bdd66453c6"
    }
]