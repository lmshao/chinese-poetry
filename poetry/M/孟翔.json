[
    {
        "author": "孟翔",
        "dynasty": "唐",
        "type": "诗",
        "rhythmic": "",
        "title": "奉和郎中游仙山四瀑布兼寄李吏部包秘监判官",
        "preface": "",
        "paragraphs": [
            "昔人恣探讨，飞流称石门。",
            "安知郡城侧，别有神泉源。",
            "疏凿意大禹，勤求闻轩辕。",
            "悠悠几千岁，翳荟群木繁。",
            "奇状出蔽蔓，胜概毕讨论。",
            "沿崖百丈落，奔注当空翻。",
            "下如散雨足，上拟屯云根。",
            "变态凡几处，静神竟朝昏。",
            "渴贤寄珠玉，受馥寻兰荪。",
            "萝茑罥紫绶，岩隈驻朱轓。",
            "方思谢康乐，好事名空存。"
        ],
        "notes": "",
        "id": "0332c9b882b84703197e9cea21d4a2fc"
    }
]