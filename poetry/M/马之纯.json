[
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "焚衣街",
        "preface": "",
        "paragraphs": [
            "玉指亲裁五彩衣，尚方工作极纤奇。",
            "看来亡国都缘此，𬋖向通衢了不遗。",
            "鹬羽化为青烧去，雉头还有紫烟随。",
            "更须大字书华表，要使将来尽得知。"
        ],
        "notes": "",
        "id": "c143d6856dfded16cd0db4cd9f30387e"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "乌衣巷",
        "preface": "",
        "paragraphs": [
            "依依燕子可怜生，相向于人真有情。",
            "不道华堂曾止息，如今穷巷莫经营。",
            "六朝盛事同流水，千载遗踪只旧城。",
            "白日飞忙难话此，话时须等夕阳明。"
        ],
        "notes": "",
        "id": "227da7e24c7a7505a98792d299ee3ca8"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "宋帝驰道",
        "preface": "",
        "paragraphs": [
            "南城来到北城隅，更北直趋玄武湖。",
            "一上雕鞍三十里，两傍官柳数千株。",
            "六朝都邑真如此，旧日咸秦得似无。",
            "暑月行人不张盖，漫天自有翠屠苏。"
        ],
        "notes": "",
        "id": "5554769506ac8f11df71debdaf9e929e"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "白杨路",
        "preface": "",
        "paragraphs": [
            "此路如何名白杨，白杨林木苦非良。",
            "闻知宰树常多种，想见坟茔在两傍。",
            "三国英雄尘一窖，六朝兴废字千行。",
            "行人过此休惆怅，往古来今总浑茫。"
        ],
        "notes": "",
        "id": "58108a8086355f622a6e989eef709448"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "周郎桥",
        "preface": "",
        "paragraphs": [
            "周郎可是世英豪，谈笑功成乃不劳。",
            "尔大阿瞒犹似此，兹时小笮定应逃。",
            "双鞬锦领纷相逐，白羽青丝各自操。",
            "料得军行争看此，霜天健鹘已辞绦。"
        ],
        "notes": "",
        "id": "ebc9aa826f816e60c1f2502ef634ee00"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "二十四航",
        "preface": "",
        "paragraphs": [
            "秦淮二十四浮航，何似高高虹作梁。",
            "恐有兵戎来暮夜，可除扳索当城隍。",
            "淮深尚欲横鞭渡，河广犹将一苇杭。",
            "好是维持令有道，却将夷狄守封疆。"
        ],
        "notes": "",
        "id": "d1342575f39232670f0570074e5f0576"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "四航",
        "preface": "",
        "paragraphs": [
            "要识当时朱雀航，秦淮岸口驾浮梁。",
            "既为铜雀施重屋，又作璇题揭上方。",
            "波底浄涵楼阁影，桥间望断水云乡。",
            "不知此处今何在，须有遗基在两傍。"
        ],
        "notes": "",
        "id": "92647a45eb5ce05b365a1ecf3c24da2b"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "麾扇渡",
        "preface": "",
        "paragraphs": [
            "此扇拈来一羽轻，如何退得十千兵。",
            "百年雨露蒙君赐，一日衣冠系贼营。",
            "正欲倒戈为向背，远观挥手极分明。",
            "而今但得旌旗白，便可中原取次行。"
        ],
        "notes": "",
        "id": "08ccc328218449ff72fa69d45244a426"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "鸡鸣埭",
        "preface": "",
        "paragraphs": [
            "台城五里到青溪，埭在青溪西复西。",
            "向日只缘贪射雉，常时过此始鸣鸡。",
            "翚鹞用处亦无几，羽翮贡来谁敢稽。",
            "便是游田须有节，如何晨夕恣荒迷。"
        ],
        "notes": "",
        "id": "817961f4f95393b078d1fccd059bad15"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "桂岭",
        "preface": "",
        "paragraphs": [
            "桂花千树占嵌岩，绝胜淮南一小山。",
            "竽籁有时吹木末，天香无限满人间。",
            "悬知彼处有金粟，为见如今闻麝兰。",
            "蹑磴缘崖期采摘，分明如向月中攀。"
        ],
        "notes": "",
        "id": "97b7ed137e79c91972a9b6ecb22d5f33"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "栽松岘",
        "preface": "",
        "paragraphs": [
            "钟山山上亦僮僮，吏课何妨使种松。",
            "还似农桑分殿最，亦如榆柳计功庸。",
            "初时出土平如荠，后日横空矫似龙。",
            "每见路傍多合抱，不知手植是谁侬。"
        ],
        "notes": "",
        "id": "da875629b5ae840e92e484c43525849b"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "秦淮",
        "preface": "",
        "paragraphs": [
            "城中那有大川行，惟有秦淮入帝城。",
            "十里牙樯并锦缆，万家碧瓦与朱甍。",
            "船多直使水无路，人閙不容波作声。",
            "流到石头方好去，望中渺渺与云平。"
        ],
        "notes": "",
        "id": "36796a2a12961bc5cd5d13225b1f7dd7"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "玄武湖",
        "preface": "",
        "paragraphs": [
            "万顷冥茫水拍隄，当时于此习舟师。",
            "长江天险虽堪恃，鬭舰人谋可勿施。",
            "莫使黑龙离旧窟，且教玄武入新词。",
            "如何又作蓬瀛景，地节来游看水嬉。"
        ],
        "notes": "",
        "id": "df7a0dea36c7915b89f3cb5e161a2610"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "半阳湖",
        "preface": "",
        "paragraphs": [
            "一半寒泉一半汤，同为此水异炎凉。",
            "汤泉是处虽多有，钟阜斯池特广长。",
            "谁说吹嘘如口鼻，或云底下有硫黄。",
            "好寻旧迹重开凿，地宝无容久瘗藏。"
        ],
        "notes": "",
        "id": "797b2fbd6a8de7665f21c841e7712334"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "燕雀湖",
        "preface": "",
        "paragraphs": [
            "在昔曾为舜帝坟，象来耕作鸟来耘。",
            "今兹封土麒麟冢，乃有衔泥燕雀群。",
            "玉海冲融侔至性，锦江灿烂拟高文。",
            "区区羽物犹依恋，想见人情望白云。"
        ],
        "notes": "",
        "id": "a2642f287c6ca9ff9ce8238e2d5372c2"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "青溪  其一",
        "preface": "",
        "paragraphs": [
            "人道青溪有九曲，如今一曲仅能存。",
            "江家宅畔成花圃，东府门前作菜园。",
            "登阁尚堪观叠嶂，泛舟犹可醉芳樽。",
            "料应当日皆无恙，苕霅潇湘不足言。"
        ],
        "notes": "",
        "id": "afad869258f9151a7c27f2b8a580b26c"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "青溪  其二",
        "preface": "",
        "paragraphs": [
            "人日泛青溪，青溪曲易迷。",
            "船回波上下，帘卷日东西。",
            "景物行行见，壶觞处处携。",
            "浮航消得醉，极目水云低。"
        ],
        "notes": "",
        "id": "9aa89f5080fee99126c3c14f72140787"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "潮沟",
        "preface": "",
        "paragraphs": [
            "潮沟沟外尽深泥，泥上潮生沟却低。",
            "直向北行连运渎，折从东去入青溪。",
            "空中不断樯乌过，岸上相望瓦翼齐。",
            "好是画桥深北处，荷花盈荡柳垂堤。"
        ],
        "notes": "",
        "id": "126479a5dc949de356bca2e85f15ca3a"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "直渎",
        "preface": "",
        "paragraphs": [
            "直渎如何计得工，长江虽远欲相通。",
            "比尝开凿不胜苦，已复淤填还似空。",
            "闻鬼夜中皆有语，弃泥江里解成功。",
            "有司号令才依此，衮衮波流渐向东。"
        ],
        "notes": "",
        "id": "7c579f1505eb9e389f49cb06305dc516"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "善泉池",
        "preface": "",
        "paragraphs": [
            "十顷青瑶浸碧流，更添景趣极深幽。",
            "帝为九洲十八岛，上有五城十二楼。",
            "苕霅荷花风度晓，潇湘芦竹雨生秋。",
            "昭明心想知何似，好听骑鲸汗漫游。"
        ],
        "notes": "",
        "id": "48c63c44ab87be7ffb79c3a0d19ab2f5"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "覆杯池",
        "preface": "",
        "paragraphs": [
            "当初一马过江来，幕府山头刈草莱。",
            "无数流离未安集，几多政事合图回。",
            "只应早起观庭燎，安得时常近酒杯。",
            "江左中兴仗谁力，一池春水泛新醅。"
        ],
        "notes": "",
        "id": "7d219281156a7cb23fe9b55f94ee032f"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "栅塘",
        "preface": "",
        "paragraphs": [
            "六朝何处立都城，十里秦淮城外行。",
            "上设浮航如道路，外施行马似屯营。",
            "关防直可防津渡，缓急徒能御盗兵。",
            "非是后来谋改筑，如何今日作陪京。"
        ],
        "notes": "",
        "id": "9b1b6ab447d1e73256ca5814fdc80735"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "横塘",
        "preface": "",
        "paragraphs": [
            "如今何处是横塘，在府城南淮两旁。",
            "魏蜀两都皆不似，蓬莱三岛足相方。",
            "乌衣巷口排金屋，朱雀桥边立粉墙。",
            "有底繁华难说似，何妨把作画图张。"
        ],
        "notes": "",
        "id": "789f22ee8e00b1a116724585eb104e4a"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "景阳井",
        "preface": "",
        "paragraphs": [
            "应说兵来且莫降，急寻宫井共深藏。",
            "侧身待作凌波步，仰首还成半面粧。",
            "已分葬埋依古甃，可怜牵挽出银床。",
            "至今汲水人皆说，犹带烟脂旧日香。"
        ],
        "notes": "",
        "id": "57914bcce96972cc32c1173ebf9414c8"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "应潮井",
        "preface": "",
        "paragraphs": [
            "俯看沧海仰看山，相去分明霄壤间。",
            "有井无冬亦无夏，与潮俱往又俱还。",
            "想应透彻深无底，怪得浮沉转似环。",
            "不用浙江亭上望，请君来此一凭栏。"
        ],
        "notes": "",
        "id": "a6c49a167543b1b949650d37a1762d90"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "藏冰井",
        "preface": "",
        "paragraphs": [
            "向日周家有凌人，后来此事特相因。",
            "冬时室内收藏早，夏日宫中给赐新。",
            "但得满盘堆水玉，不须对面著风轮。",
            "看来深阔能多少，调得阴阳冷热均。"
        ],
        "notes": "",
        "id": "dcd18d50303e9f8b82a197ed5d57fa33"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "八功德水",
        "preface": "",
        "paragraphs": [
            "钟山有岭号屏风，碧石青林一径通。",
            "听得山腰鸣陆续，看来海眼浄浺瀜。",
            "初尝但得烦心解，再饮能令百虑空。",
            "软美轻清无限好，经中所说正相同。"
        ],
        "notes": "",
        "id": "f9fb934498d9cdd4a7ea158a21cee4f2"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "汝南湾",
        "preface": "",
        "paragraphs": [
            "当时只号汝南湾，后有三人住此间。",
            "自谓逸民须隠约，并称贤士想高闲。",
            "祇缘水味都殊异，且欲邻居数往还。",
            "好是有时相就饮，不妨铛脚对青山。"
        ],
        "notes": "",
        "id": "67c17818b2ce49437706450071eb57ed"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "长命洲",
        "preface": "",
        "paragraphs": [
            "如何长命作洲名，梁武当时此放生。",
            "鹅鸭成群如市肆，鸡豚无数似屯营。",
            "岂知半被狸奴食，宁免私为鹤户烹。",
            "不杀自然能不放，却将实祸博虚声。"
        ],
        "notes": "",
        "id": "4ec6910372a0b11ad8c6edfd8261ee37"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "仪贤堂",
        "preface": "",
        "paragraphs": [
            "鹤发庞眉四老人，鹑衣蹑履一何贫。",
            "堂中论事君心喜，寺里谭经众说新。",
            "蜀杰仉{黹耑}皆古字，甪黄园绮定前身。",
            "胡为朝士无人识，惟有昭明极见亲。"
        ],
        "notes": "",
        "id": "1f20d713734f63a9bc10496d23c8d2d8"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "蚕堂",
        "preface": "",
        "paragraphs": [
            "桑林倒影媚晴川，中有蚕堂半燠寒。",
            "翟茀先期移过此，鞠衣拂晓定来看。",
            "未眠曲薄心方急，已洗缲盆事始宽。",
            "瞻彼北宫犹若此，田家妇子可偷安。"
        ],
        "notes": "",
        "id": "1bd4384666d4dbb37ce7dce4245ba6da"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "白鹭亭",
        "preface": "",
        "paragraphs": [
            "白鹭亭前白鹭飞，山如屏障水如围。",
            "水中独立鸾窥镜，沙上群行雪满矶。",
            "白日不来争碧树，有时同往送斜晖。",
            "江山得此方成画，撩得游人不忆归。"
        ],
        "notes": "",
        "id": "6d637c486bc14ea2d947afa50ae9340b"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "白鹭亭和人韵",
        "preface": "",
        "paragraphs": [
            "一见斯亭喜可知，风来拂拂更清微。",
            "青山坐处天开画，白鹭飞时雪满矶。",
            "何必搜奇效康乐，正应得句似玄晖。",
            "最怜别浦潮生后，须有征帆万点归。"
        ],
        "notes": "",
        "id": "9d1286fb30909b02f68c9d543f26ccfa"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "东冶亭",
        "preface": "",
        "paragraphs": [
            "旧时只说东西冶，今日转为长短亭。",
            "无奈梅花临水白，可堪柳色向人青。",
            "十分潋滟苦难把，三叠凄凉谁忍听。",
            "不道离愁堆满屋，往来车马放教停。"
        ],
        "notes": "",
        "id": "d18ad7959a7968d99c44d4d0c59ba444"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "新亭  其一",
        "preface": "",
        "paragraphs": [
            "相对何庸作楚囚，一时凛凛气横秋。",
            "定知决意谁能止，何事空言竟亦休。",
            "敢谓扶持非尔力，要须恢复有奇谋。",
            "壶浆满路无人至，空使遗民叹白头。"
        ],
        "notes": "",
        "id": "48ed569b582d2a8f6d89365e3fe95f51"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "新亭  其二",
        "preface": "",
        "paragraphs": [
            "新亭见说在山头，看见江河衮衮流。",
            "何事后人轻变改，不教遗址且存留。",
            "怜他一代称贤相，说此诸人似楚囚。",
            "若使有人来访旧，一番人见一番羞。"
        ],
        "notes": "",
        "id": "fc43352b95812832dc9b302963628560"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "新亭  其三",
        "preface": "",
        "paragraphs": [
            "忆昔诸贤扶晋室，冠盖多于此云集。",
            "坐中翻作儿女悲，世换人非但陈迹。",
            "我来正值三月春，花落鸟啼春寂寂。",
            "江河虽异事略同，风景不殊今视昔。",
            "磨灭英雄得丧多，山重水复无终极。",
            "安能鬰鬰老江左，尅复神州当勠力。",
            "未论重见管夷吾，祇今谁为楚囚泣。",
            "徙倚令人三叹息，徙倚令人泪横臆。",
            "狄夷相残春又春，时乎时乎难再得。"
        ],
        "notes": "",
        "id": "7b905b63225f3b304716b4a9fcefb7e7"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "白下亭",
        "preface": "",
        "paragraphs": [
            "白下非今白下亭，府城西北旧曾城。",
            "石山四面若环合，江水一条如带横。",
            "庾亮凭高临贼骑，安都间道走齐兵。",
            "地形峻极真如此，全胜当时却月营。"
        ],
        "notes": "",
        "id": "edc6f8409d94c1d33db4124efcbccc48"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "劳劳亭",
        "preface": "",
        "paragraphs": [
            "谁把劳劳目此亭，从来于此送人行。",
            "三杯别酒倾桑落，一曲离歌唱渭城。",
            "此到伊边还几日，不知何日是归程。",
            "分携更复凭高望，满目青山万叠横。"
        ],
        "notes": "",
        "id": "b4b73ae91723969326abb77e666bd1ca"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "不受暑亭",
        "preface": "",
        "paragraphs": [
            "驱车曾向暑中来，望见尘襟已豁开。",
            "袅袅羊肠知几折，亭亭凤翅与俱回。",
            "渭川沮洳何如此，佛国清凉亦快哉。",
            "久坐不禁清雾湿，却须酒力唤春回。"
        ],
        "notes": "",
        "id": "cf95888c16c7d4f9930cdfe9015234b8"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "凤凰台",
        "preface": "",
        "paragraphs": [
            "凤凰不见祇空台，底事台存凤不来。",
            "应到缑山还且住，定游阿阁不能回。",
            "江山不改当时旧，宾客何妨尽日陪。",
            "待作箫声勾唤处，有时飞舞下云堆。"
        ],
        "notes": "",
        "id": "2a9db57cf52fcc359d1c007c9ff55e3e"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "雨花台",
        "preface": "",
        "paragraphs": [
            "居士室中天女现，生公台上雨华悬。",
            "只因妙语倾人听，非有真花堕我前。",
            "却似文章称锦丽，亦如咳唾说珠圆。",
            "不知谁向痴人道，令望虚空眼欲穿。"
        ],
        "notes": "",
        "id": "0c5027fb97672d23e14e34df9e368f7f"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "烽火台",
        "preface": "",
        "paragraphs": [
            "此到西陵路五千，烽台列置若星连。",
            "欲知万骑还千骑，只看三烟与两烟。",
            "不用赤囊来塞下，何须羽檄报军前。",
            "如何向日缘褒姒，无事蓬蓬火又燃。"
        ],
        "notes": "",
        "id": "8c9f8751ada889367c52ffd2b5962710"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "独足台",
        "preface": "",
        "paragraphs": [
            "无端独足上高台，以咮纵横作字来。",
            "茂草为灰犹可解，朱门傍水直难猜。",
            "宫城后向烟中尽，府第还当洛口开。",
            "洪范五行刘向传，莫言其说尽迂回。"
        ],
        "notes": "",
        "id": "9cee4d769d441204e8d7e23beccd380c"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "齐云观",
        "preface": "",
        "paragraphs": [
            "高高真是与云齐，直到青霄不用梯。",
            "三阁连延须在下，层城突兀亦居低。",
            "俯看落雨自天半，平视流星从屋西。",
            "好是嫔嫱游翠辇，却如僊子驾青霓。"
        ],
        "notes": "",
        "id": "ba2390833c3e3669d4fff0a5d331660c"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "层城观",
        "preface": "",
        "paragraphs": [
            "人世佳期惟七夕，星躔至巧是天孙。",
            "直从楼上将身乞，所欠云间著手扪。",
            "闻得鹊声云报喜，看来蛛网似传言。",
            "工夫只是凭心手，此外冥茫不足论。"
        ],
        "notes": "",
        "id": "f7f840ace350a15204f0144abb17460c"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "古华林苑",
        "preface": "",
        "paragraphs": [
            "当时园上想欢娱，不见当时见画图。",
            "缥缈神僊来绛阙，分明人世有蓬壶。",
            "庭花唱断风生砌，莲荡归来月满湖。",
            "万点华灯星似缀，明朝簪珥得青芜。"
        ],
        "notes": "",
        "id": "b3d82a6f0feb170073b464b6a8014de5"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "古芳林苑",
        "preface": "",
        "paragraphs": [
            "昔日曾为府署来，谁人都把插桃栽。",
            "不闻华屋笙箫响，但见芳林锦绣堆。",
            "几度刘郎来观里，半年阮客住天台。",
            "如今此地知何在，桑柘成阴拨不开。"
        ],
        "notes": "",
        "id": "59cef9089523fcc06e9dc274f2b38ffe"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "古南苑",
        "preface": "",
        "paragraphs": [
            "当时南苑最新奇，胜似其他东复西。",
            "多少园亭行不到，从横石径动成迷。",
            "香风十里荷花荡，翠影千行柳树隄。",
            "伊被何人曾借住，端如误入武陵溪。"
        ],
        "notes": "",
        "id": "8291d3c1b673cb35ff064020760d149b"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "咏台城",
        "preface": "",
        "paragraphs": [
            "吴时后苑晋宫城，见得当时似玉京。",
            "往事茫茫同水远，长郊渺渺与云平。",
            "珠玑常向耕锄得，禁御今为陌路行。",
            "只有月华还似旧，徘徊花上听寒更。"
        ],
        "notes": "",
        "id": "41fe73781aa358198eef47e1e52137f3"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "石麒麟",
        "preface": "",
        "paragraphs": [
            "石虎石羊还石人，此间独有石麒麟。",
            "定应侧近藏陵墓，仗此威灵护鬼神。",
            "一石琢成高且大，两头相望俨如真。",
            "参天宰木知何在，今与渔樵作四邻。"
        ],
        "notes": "",
        "id": "47a9404ed0db541fe7ec8c9fdcf6f9f5"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "断碑",
        "preface": "",
        "paragraphs": [
            "百尺丰碑立路南，尽停车马试来看。",
            "不知神道是谁墓，为问康王何代官。",
            "初谓流传须永永，安知磨灭已漫漫。",
            "姓名不足标青史，休把将来碇石看。"
        ],
        "notes": "",
        "id": "fc04ededc85dc46a490180eca892249c"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "钟山",
        "preface": "",
        "paragraphs": [
            "石城为虎此为龙，都邑无如此地雄。",
            "万壑千岩皆拱北，三江七泽尽朝东。",
            "埋金依旧祥光现，凿浦仍前地脉通。",
            "吴晋六朝尝已验，如今留钥比关中。"
        ],
        "notes": "",
        "id": "7a5f488a5327f68055259fb05afd5d07"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "石头城",
        "preface": "",
        "paragraphs": [
            "几年闻说石头城，初谓坚牢似削成。",
            "只是一拳如卓望，初非四面有楼棚。",
            "依山最好防车骑，举眼何防矙贼营。",
            "为问区区徒自守，何如席卷向宸京。"
        ],
        "notes": "",
        "id": "e9f113f5a5607dde10ca003344f00fa3"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "幕府山",
        "preface": "",
        "paragraphs": [
            "当初一马过江来，幕府权宜向此开。",
            "万里封疆吾旧物，一时宾客尔多才。",
            "建台此事虽堪羡，掩泣其人更可哀。",
            "相视不曾言及此，欲教天意此时回。"
        ],
        "notes": "",
        "id": "c3ef6b3f2fd70cee47b3ecb588751833"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "灵和殿前蜀柳",
        "preface": "",
        "paragraphs": [
            "此柳栽从蜀郡移，宫中诸柳不能垂。",
            "祗缘草木根灵异，非是乾坤雨露私。",
            "轻似行云清似水，软于吹絮细于丝。",
            "风流可爱如何比，最是风生月上时。"
        ],
        "notes": "",
        "id": "2ba882f12c99b0e34419d90072252eaa"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "天阙山",
        "preface": "",
        "paragraphs": [
            "不知象魏欲何为，布政颁条总在兹。",
            "凡有往来须仰视，庶几众庶可周知。",
            "后来江左当新造，好向城隅踵旧规。",
            "却指牛头作天阙，此言多少被人嗤。"
        ],
        "notes": "",
        "id": "a6d3c60e7d5a84a913387bb22169c927"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "清暑殿",
        "preface": "",
        "paragraphs": [
            "见说当持百尺梁，四围修竹翠云长。",
            "正当盛暑都无热，不有薰风亦自凉。",
            "那与人间同日月，直疑天上两阴阳。",
            "有时更取龙皮浸，凛凛如飞六月霜。"
        ],
        "notes": "",
        "id": "1a3323e3203c1fc7c3b8c315fc9bc0dc"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "梅梁殿",
        "preface": "",
        "paragraphs": [
            "太极初时欠一梁，漂流偶见石城傍。",
            "曾闻禹庙还如此，可见川祇欲效祥。",
            "不但千年无朽蠹，能令满殿有芬香。",
            "要将盛事传来世，画出梅花十丈长。"
        ],
        "notes": "",
        "id": "e4cd45f05f59c6de3a9ccfe85694c88a"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "潜鹤鼓",
        "preface": "",
        "paragraphs": [
            "板木为腔冒以皮，其中宁有鹤来栖。",
            "如何音响闻西洛，未必源流自会稽。",
            "既被兵人都击破，却云禽鸟不鸣嘶。",
            "分明伪妄无人辨，可笑诸人识见迷。"
        ],
        "notes": "",
        "id": "b1b505f3fec55dd5486221eb73631151"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "促粧钟",
        "preface": "",
        "paragraphs": [
            "禁鼓城头报五更，景阳楼上打钟声。",
            "祇疑髣髴天将晓，不省徘徊月尚明。",
            "闪闪青灯星户缀，松松绿鬓雾窗横。",
            "蜂黄蝶粉都描得，那有鸦儿画不成。"
        ],
        "notes": "",
        "id": "864baa5e12fc572d9bcbd62b2ed04c18"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "铜螭署",
        "preface": "",
        "paragraphs": [
            "洛阳当日铸铜螭，徒得形模怪且奇。",
            "玉刺口中藏不见，虫居腹内出无时。",
            "移来建业尚如此，徙在江陵无复兹。",
            "此说流传真诞妄，便当不信不须疑。"
        ],
        "notes": "",
        "id": "6749b4d0d590ebda9c19eafa92738898"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "金城柳",
        "preface": "",
        "paragraphs": [
            "金城四面柳为营，此日征西路再经。",
            "忆昔仅能高咫尺，如今端可拂青冥。",
            "清眸渐隔花中雾，绿发俄悬镜里星。",
            "功业未成多少事，攀枝挽叶泪淋零。"
        ],
        "notes": "",
        "id": "4d5e1248ce71ce38424271d92236c40f"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "东山谢安",
        "preface": "",
        "paragraphs": [
            "人物江南第一流，居常不肯利名求。",
            "壮年甘向东山隠，暇日须将妓女游。",
            "既与斯人尝共乐，固应有患即同忧。",
            "后来一为苍生起，破敌成功祇坐筹。"
        ],
        "notes": "",
        "id": "5334832a1a4fdb7062f27a184bd00372"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "披香殿",
        "preface": "",
        "paragraphs": [
            "绣栭藻井柏为梁，翡翠帘栊映璧珰。",
            "宝篆烟云凝馥郁，华林锦绮竞纷芳。",
            "荷花永昼湘江静，桂子西风陌路长。",
            "最是春衣裁已就，领巾飘动尽天香。"
        ],
        "notes": "",
        "id": "6eebb48bb50005d77da3c1373250f2c4"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "古越城",
        "preface": "",
        "paragraphs": [
            "府城西北瓦棺东，尚有遗基在此中。",
            "旋折才方二里许，规模不得小邦同。",
            "正当进取争彊霸，聊作屯营备敌冲。",
            "老范智谋曾不识，却云争似建康宫。"
        ],
        "notes": "",
        "id": "40b6ccd5ddf65a13492b6aead8b0766f"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "西州城",
        "preface": "",
        "paragraphs": [
            "运渎居东西冶城，西州遗迹甚分明。",
            "多言东晋才经始，或说孙吴已创成。",
            "池苑春风罗绮市，楼台夜月管弦声。",
            "入门尽是嬉游地，惟有羊公不愿行。"
        ],
        "notes": "",
        "id": "8b8f3dd2e2f28556f4fbe4cbfbe322fd"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "王导宅",
        "preface": "",
        "paragraphs": [
            "当时一马渡江来，幕府山头刈草莱。",
            "四海纷披都似此，一时缔创亦艰哉。",
            "朝纲治具提还挈，国本人心壅更培。",
            "辅佐中兴功第一，应须千尺上云台。"
        ],
        "notes": "",
        "id": "7d34c3599e6b7cbf39adefe2acaad8ee"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "陆机宅",
        "preface": "",
        "paragraphs": [
            "只闻二陆住华亭，却有书堂在秣陵。",
            "如此弟兄无比拟，翕然京洛有声称。",
            "辩亡著论真难及，受命专征若易能。",
            "十万河桥俱溃散，儒生虚语不堪凭。"
        ],
        "notes": "",
        "id": "9aedb96c5640b19ae3da45916bb0a04e"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "沈约宅",
        "preface": "",
        "paragraphs": [
            "饱观明月双溪水，徧倚清风八咏楼。",
            "但见遗踪留婺女，安知故宅在升州。",
            "文章至好虽堪羡，节行全亏亦可羞。",
            "看得齐梁相禅际，只宜称隠不称侯。"
        ],
        "notes": "",
        "id": "8fde29a10a1a2b6f6c1fcd02a3efd133"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "江总宅",
        "preface": "",
        "paragraphs": [
            "青溪第宅鬭鲜妍，最是江家宅可怜。",
            "路上行人争指处，桥边遗迹尚依然。",
            "南冠辞住长安日，北客归来建邺年。",
            "惜此屋庐还似旧，不知曾读黍离篇。"
        ],
        "notes": "",
        "id": "222a337fd65ebfce2cbd50dd1e9c91f3"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "三山",
        "preface": "",
        "paragraphs": [
            "九华境上曾亲历，五老峰前亦屡过。",
            "不似三山殊媚好，何须千仞极嵯峩。",
            "翠围宛似屏间画，绿折全如水上波。",
            "况与沧江苦相近，见来心眼定如何。"
        ],
        "notes": "",
        "id": "4cfa452ce3222f1bc1b95b1c55ad0fac"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "卞壸墓",
        "preface": "",
        "paragraphs": [
            "当时风俗尚清谈，笑道公心瓦石含。",
            "临难此曹皆处女，惟公一个是奇男。",
            "一门忠孝真难得，六代衣冠孰与参。",
            "墓草没头人不见，令人惆怅极无堪。"
        ],
        "notes": "",
        "id": "66f9b8fd1523434875a57d94b71596e6"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "谢安墓",
        "preface": "",
        "paragraphs": [
            "中兴江左百余年，人物谁如太傅贤。",
            "桓贼寻常思问鼎，苻秦百万已临边。",
            "笑谈解折奸雄锐，指顾能摧敌阵坚。",
            "平昔经纶才试此，依然赍恨向重泉。"
        ],
        "notes": "",
        "id": "1dc8d73fbc142bb6927ba023debd1402"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "冥漠君墓",
        "preface": "",
        "paragraphs": [
            "经营东府役纷纷，掘土城壕得古坟。",
            "便见双棺垂欲朽，不知何世了无闻。",
            "遂令移殡北墉上，仍与号为冥漠君。",
            "万事到头成幻灭，祭时犹读惠连文。"
        ],
        "notes": "",
        "id": "f082758e43384f5fa9907cc415cfcaa1"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "蒋帝庙  其一",
        "preface": "",
        "paragraphs": [
            "一尉为官亦已轻，后来封爵一何荣。",
            "骨青相貌由来异，羽白威神俨似生。",
            "尝遣阴兵随义旅，不从私铸长奸萌。",
            "自当血食钟山上，仍与钟山换却名。"
        ],
        "notes": "",
        "id": "c7c95fa0e5b3f34b01473bb647010796"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "蒋帝庙  其二",
        "preface": "",
        "paragraphs": [
            "爵以封王从六代，谥为庄武自南唐。",
            "缘何血食垂千祀，为有威灵庇一方。",
            "魏有钟离寻败走，秦屯淝水辄奔亡。",
            "虫生火起徒妖怪，载记还应择未详。"
        ],
        "notes": "",
        "id": "9e31eb9c7298ed575a0029a77fec06f5"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "晋谢将军庙",
        "preface": "",
        "paragraphs": [
            "苻秦亲自到淮淝，真有回山倒海威。",
            "只遣八千精锐去，能令百万败亡归。",
            "虽从太傅求方略，要是将军识事机。",
            "庙食如今知几岁，英风隠隠动窗扉。"
        ],
        "notes": "",
        "id": "b6328e06827807c915517940c64c4733"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "晋阴山庙",
        "preface": "",
        "paragraphs": [
            "相君一日到郊坰，步骑俄逢十数兵。",
            "拂晓见来殊隠约，中宵梦此极分明。",
            "阴山血食当知我，晋帝南巡适从行。",
            "事既奏闻因立庙，坡坨亦复享嘉名。"
        ],
        "notes": "",
        "id": "e3c819495b99e62c8660cbb419385ee7"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "蒋山太平兴国禅寺",
        "preface": "",
        "paragraphs": [
            "凌晨同作蒋山游，细雨丝轻雾不收。",
            "谢得东风如有意，故教晴色渐盈眸。",
            "松阴十里青丝障，石磴千层白玉楼。",
            "弥望宽平如有此，故应常作帝王州。"
        ],
        "notes": "",
        "id": "69d2013676320529d4feb104fc36084c"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "清凉广惠禅寺  其一",
        "preface": "",
        "paragraphs": [
            "出郭无多远，登山有许高。",
            "旧游曾到处，此地足称豪。",
            "日月真双毂，关河等一毫。",
            "松篁知我意，故与北风鏖。"
        ],
        "notes": "",
        "id": "67ba6992251bddf6d37cdfc3f58a3231"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "清凉广惠禅寺  其二",
        "preface": "",
        "paragraphs": [
            "旧时月过女墙头，风雨摧颓废不修。",
            "地老天荒无处问，松声滩响替人愁。",
            "祥刑使者来何暮，吊古诗篇清更幽。",
            "收拾江山入怀袖，却归讲席进鸿畴。"
        ],
        "notes": "",
        "id": "71eea7181c06a945cf05f346dfe13b07"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "天禧寺阿育王塔",
        "preface": "",
        "paragraphs": [
            "两山回处是为干，有塔亭亭高似山。",
            "不但装严增梵刹，可能形胜助城关。",
            "灯明星斗挂林木，铃动天风吹佩环。",
            "陌上行人遥见此，有时东往又西还。"
        ],
        "notes": "",
        "id": "d775a1595aa3ac1cfd3d767b7a12c6eb"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "佛窟寺",
        "preface": "",
        "paragraphs": [
            "牛头山上有深隈，佛窟何人向此开。",
            "过去辟支还示见，分明弥勒又生来。",
            "刀如敝尽锋何在，形若销亡气莫回。",
            "死复受形胎可入，有无真妄使人猜。"
        ],
        "notes": "",
        "id": "c596453237d7983835233f6eed7664a8"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "祀马将军竹枝辞  其一",
        "preface": "",
        "paragraphs": [
            "草头无数入松山，一遇将军都败还。",
            "试问当初战何所，将军岩下水犹殷。"
        ],
        "notes": "",
        "id": "44ffb1e0c333a288c389dcf68cd5906b"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "祀马将军竹枝辞  其二",
        "preface": "",
        "paragraphs": [
            "白羽青丝手自持，双鞬锦领步兵随。",
            "几番欲到伊吾北，笑杀曹儿行路迷。"
        ],
        "notes": "",
        "id": "be6144130643afe27fac3b90cae31e1c"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "祀马将军竹枝辞  其三",
        "preface": "",
        "paragraphs": [
            "曹州孽火遍烧天，不见兵车只汉川。",
            "若得将军把关要，鸦军不用过山前。"
        ],
        "notes": "",
        "id": "65a4d8be32462cb004530bb6f2cee179"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "祀马将军竹枝辞  其四",
        "preface": "",
        "paragraphs": [
            "麦陇桑畴溪路斜，溪南溪北自千家。",
            "当年战守知谁力，好把寒泉荐菊花。"
        ],
        "notes": "",
        "id": "999ff8cee471308cdbb88af3e9b6e5f4"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "祀马将军竹枝辞  其五",
        "preface": "",
        "paragraphs": [
            "桑麻影里千余户，弦管声中百许年。",
            "但见年华今日好，也须回首看岩前。"
        ],
        "notes": "",
        "id": "1a48b7e6d153734c7c8a1d6046e90488"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "祀马将军竹枝辞  其六",
        "preface": "",
        "paragraphs": [
            "松山父老至今思，尝问将军归不归。",
            "岩头草木成戈戟，雨后溪声听鼓鼙。"
        ],
        "notes": "",
        "id": "954a7dc275a804b445d926860610946f"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "祀马将军竹枝辞  其七",
        "preface": "",
        "paragraphs": [
            "倒指于今四百年，竹间祠宇尚依然。",
            "藤萝挂木长如旆，苔藓侵堦碧似钱。"
        ],
        "notes": "",
        "id": "acecc920609ce56df1ab89d681eb9979"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "祀马将军竹枝辞  其八",
        "preface": "",
        "paragraphs": [
            "几年精爽尚依依，水旱只须来祷祠。",
            "劝汝乡人宜善事，祀时同唱竹枝辞。"
        ],
        "notes": "",
        "id": "e750be919fa0759923b6285859721b69"
    },
    {
        "author": "马之纯",
        "dynasty": "宋",
        "type": "诗",
        "rhythmic": "",
        "title": "拟岘亭诗",
        "preface": "",
        "paragraphs": [
            "吾县西岘峰，亭以拟岘名。",
            "尝见父老说，寺中有碑铭。",
            "昔晋殷仲文，作郡有政声。",
            "去而人思之，屐齿有余荣。",
            "余闻诸老说，此事不可凭。",
            "臣子从弑逆，罪合五鼎烹。",
            "桓玄在荆州，世为晋公卿。",
            "一朝睨汉鼎，举兵向金陵。",
            "是时殷仲文，实守新安城。",
            "弃郡以从玄，惟欲事逆成。",
            "策命九锡文，未至先经营。",
            "桓楚既窃位，寝所地忽崩。",
            "仲文于此时，巧言如簧笙。",
            "其后玄事败，奔走向南荆。",
            "仲文忧不免，奉二后还京。",
            "叛晋复叛玄，鼠雀同偷生。",
            "寄奴后代晋，又欲居朝廷。",
            "出为东阳郡，怏怏无好情。",
            "尝览镜自照，不见头颅形。",
            "岂非从逆者，未诛先受刑。",
            "无忌牧荆州，仲文尝趋迎。",
            "便道不过府，无忌殊不平。",
            "言于宋武帝，此辈谋举兵。",
            "宋武尽族诛，流血几成坑。",
            "襄阳羊叔子，当世之豪英。",
            "不当拟其名，流传污吴宁。",
            "疑别一牧守，偶与同名称。",
            "此名若果然，山鬼怒非轻。",
            "缅想唐戴令，政声极铿鍧。",
            "曾有长源碑，在夫子庙庭。",
            "曷易曰戴岘，庶以慰编氓。",
            "称之名义当，兼可怡山灵。",
            "尝读晋宋书，抵掌气填膺。",
            "安得仍拟岘，千载愚民生。"
        ],
        "notes": "",
        "id": "391c298b4f7f957ab64fe8cc7da2b897"
    }
]