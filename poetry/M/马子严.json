[
    {
        "author": "马子严",
        "dynasty": "宋",
        "type": "诗",
        "rhythmic": "",
        "title": "乌林行",
        "preface": "",
        "paragraphs": [
            "荆州儿曹不足恃，何物老瞒欺一世。",
            "兵书浪语十三篇，不料乌林出奇计。",
            "隆准云孙驱伏龙，紫髯强援要江东。",
            "戈船植羽蔽寒日，雪浪崩崖惊晚风。",
            "行闲一卒如儿戏，持火绝江人不意。",
            "灰销汉贼终老心，功入乔家少年壻。",
            "君不见华容道旁春草生，魂销不听车马声。",
            "哀猿夜啼霜月冷，空余野燐沙边明。"
        ],
        "notes": "",
        "id": "ebe0c2859f991dd6435efe02dbf71a49"
    },
    {
        "author": "马子严",
        "dynasty": "宋",
        "type": "诗",
        "rhythmic": "",
        "title": "仙霞岭",
        "preface": "",
        "paragraphs": [
            "镇日崎岖度远山，远山深处解征鞍。",
            "翠环水石四围匝，冻积冰霜一夜寒。",
            "月影自催人起早，泉声不许客眠安。",
            "明朝直向烟霞去，身在亨衢天地宽。"
        ],
        "notes": "",
        "id": "c5622d3808a508834295ab4fa84a6283"
    },
    {
        "author": "马子严",
        "dynasty": "宋",
        "type": "诗",
        "rhythmic": "",
        "title": "云岩",
        "preface": "",
        "paragraphs": [
            "林深路转山，岩虚云触石。",
            "是中立数椽，仅足安一室。",
            "断罅开碧落，当昼悬白日。",
            "虬蘗挂乳窦，飞鼠傅石脊。",
            "山中古老人，对我诵记忆。",
            "昔为鬼仙家，乃藉巨人力。",
            "划地剖疆界，印泥遗指迹。",
            "至今百年余，住世三度易。",
            "吾非梅子真，身是江南客。",
            "詹子武夷俊，邂逅愿已适。",
            "扶携一登览，相与有俦匹。",
            "林逋叶静能，俱来一同席。",
            "二子善鼓琴，无弦徒挂壁。",
            "日暮云已归，今夕竟何夕。",
            "徘徊卧白云，华胥何处觅。"
        ],
        "notes": "",
        "id": "4b751ff183e88eaa412672efc6fe9534"
    },
    {
        "author": "马子严",
        "dynasty": "宋",
        "type": "诗",
        "rhythmic": "",
        "title": "章岩",
        "preface": "",
        "paragraphs": [
            "拳石中虚屋数椽，洞门东辟半规圆。",
            "木高长蔽三竿日，人到同观一片天。",
            "行路不堪秋后暑，禅床聊借午时眠。",
            "山僧为我敲茶臼，相对炉香起暮烟。"
        ],
        "notes": "",
        "id": "b90f266f1ac029397080ec5d0b6721fc"
    },
    {
        "author": "马子严",
        "dynasty": "宋",
        "type": "诗",
        "rhythmic": "",
        "title": "黄花渡",
        "preface": "",
        "paragraphs": [
            "黄竹歌成雪未休，黄花渡口上横舟。",
            "百钱买酒可能醉，千里怀人不奈愁。",
            "岁事只余旬五日，家山犹隔两三州。",
            "飞云在目还知否，肯为雕胡一饷留。"
        ],
        "notes": "",
        "id": "c282fd0481fb34d1ff790d354206d467"
    },
    {
        "author": "马子严",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "章村蓬荜两三家，篱落纵横被野花。"
        ],
        "notes": "",
        "id": "f1800e713dc08f417d7b44326bb8bc5d"
    },
    {
        "author": "马子严",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "乱点琼葩艳艳明。"
        ],
        "notes": "",
        "id": "19deebfe4b4f48a93afe90a187477d17"
    },
    {
        "author": "马子严",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "人意舒闲春事到，徐徐弄日微云。",
            "翠鬟飞绕蛾群。",
            "烟横沽酒市，风转落梅村。",
            "岁事一新人半旧，相逢际晚醺醺。",
            "花间亭馆柳间门。",
            "除风雨外，排日醉红裙。"
        ],
        "notes": "",
        "id": "24e1d1e9f76d7b6adc5475d6e0bc4142"
    },
    {
        "author": "马子严",
        "dynasty": "宋",
        "type": "词",
        "rhythmic": "二郎神",
        "title": "",
        "preface": "",
        "paragraphs": [
            "日高睡起，又恰见、柳梢飞絮。",
            "倩说与、年年相挽，却又因他相误。",
            "南北东西何时定，看碧沼、青萍无数。",
            "念蜀郡风流，金陵年少，哪寻张绪。",
            "应许。",
            "雪花比并，扑帘堆户。",
            "更羽缀游丝，毡铺小径，肠断鹁鸠唤雨。",
            "舞态颠狂，腰肢轻怯，散了几回重聚。",
            "空暗想，昔日长亭别酒，杜鹃催去。"
        ],
        "notes": "",
        "id": "77518c29381567ee403eab2ddf775120"
    },
    {
        "author": "马子严",
        "dynasty": "宋",
        "type": "词",
        "rhythmic": "十拍子・破阵子",
        "title": "",
        "preface": "",
        "paragraphs": [
            "点缀莫窥天巧，名称却道人为。",
            "香酝蜜脾分几点，色映乌云倚一枝。",
            "遥看步赏迟。",
            "映水不嫌疏影，娇春也自同时。",
            "红树落残风自暖，塞管声长晓更催。",
            "此时知不知。"
        ],
        "notes": "",
        "id": "04071cf6dd11c662f87f52537e2664d4"
    },
    {
        "author": "马子严",
        "dynasty": "宋",
        "type": "词",
        "rhythmic": "天仙子",
        "title": "",
        "preface": "",
        "paragraphs": [
            "白玉为台金作盏。",
            "香是江梅名阆苑。",
            "年时把酒对君歌，歌不断。",
            "杯无算。",
            "花月当楼人意满。",
            "翘戴一枝蝉影乱。",
            "乐事且随人意换。",
            "西楼回首月明中，花已绽。",
            "人何远。",
            "可惜国香天不管。"
        ],
        "notes": "",
        "id": "9cfcae7b6c975f41d5a31f823fd403d7"
    },
    {
        "author": "马子严",
        "dynasty": "宋",
        "type": "词",
        "rhythmic": "孤鸾",
        "title": "",
        "preface": "",
        "paragraphs": [
            "沙堤香软。",
            "正宿雨初收，落梅飘满。",
            "可奈东风，暗逐马蹄轻卷。",
            "湖波又远涨绿，粉墙阴、日融烟暖。",
            "蓦地刺桐枝上，有一声春唤。",
            "任酒帘、飞动画楼晚。",
            "便指数烧灯，时节非远。",
            "陌上叫声，好是卖花行院。",
            "玉梅对妆雪柳，闹蛾儿、象生娇颤。",
            "归去争先戴取，倚宝钗双燕。"
        ],
        "notes": "",
        "id": "4452b795ad3a9486a81335c299645638"
    },
    {
        "author": "马子严",
        "dynasty": "宋",
        "type": "词",
        "rhythmic": "归朝欢",
        "title": "",
        "preface": "",
        "paragraphs": [
            "听得提壶沽美酒。",
            "人道杏花深处有。",
            "杏花狼藉鸟啼风，十分春色今无九。",
            "麝煤销永昼。",
            "青烟飞上庭前柳。",
            "画堂深，不寒不暖，正是好时候。",
            "团团宝月凭纤手。",
            "暂借歌喉招舞袖。",
            "真珠滴破小槽红，香肌缩尽纤罗瘦。",
            "投分须白首。",
            "黄金散与亲和旧。",
            "且衔杯，壮心未落，风月长相守。"
        ],
        "notes": "",
        "id": "8bc980a5723936ed68947acb94465ce5"
    },
    {
        "author": "马子严",
        "dynasty": "宋",
        "type": "词",
        "rhythmic": "感皇恩",
        "title": "",
        "preface": "",
        "paragraphs": [
            "深约海棠开，一庭儿女。",
            "共插满头笑相语。",
            "入春准备了，到今朝团聚。",
            "近来都不怕，风和雨。",
            "一个一杯，君山绿醑。",
            "何必贪多似彭祖。",
            "但须看遍，子生孙孙生子。",
            "便年年拼一醉，花前舞。"
        ],
        "notes": "",
        "id": "3fa0e8d7b3a81d3f6328d0293811b7f3"
    },
    {
        "author": "马子严",
        "dynasty": "宋",
        "type": "词",
        "rhythmic": "最高楼",
        "title": "",
        "preface": "",
        "paragraphs": [
            "花解笑，冷淡不求知。",
            "长是殿、众芳时。",
            "鲜鲜秀颈磋圆玉，洛阳翠佩剪琉璃。",
            "向人前，迎茉莉，送荼䕷。",
            "几欲把、清香换春色。",
            "费多少、黄金酬不得。",
            "梅雨妒，麦风欺。",
            "细腰空恋当心蕊，同时犹结旧年枝。",
            "谢家娘，将远寄，待凭谁。"
        ],
        "notes": "",
        "id": "61ad5a0921317dfeaf15fc895f454354"
    },
    {
        "author": "马子严",
        "dynasty": "宋",
        "type": "词",
        "rhythmic": "月华清",
        "title": "",
        "preface": "",
        "paragraphs": [
            "瑟瑟秋声，萧萧天籁，满庭摇落空翠。",
            "数遍丹枫，不见叶间题字。",
            "人何处、千里婵娟，愁不断、一江流水。",
            "遥睇。",
            "见征鸿几点，碧天无际。",
            "怅望月中仙桂。",
            "问窃药佳人，谁与同岁。",
            "把镜当空，照尽别离情意。",
            "心里恨、莫结丁香，琴上曲、休弹秋思。",
            "怕里。",
            "又悲来老却，兰台公子。"
        ],
        "notes": "",
        "id": "6281c398469441c4e4d2e2234d7a710a"
    },
    {
        "author": "马子严",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "龙荪晚颖破苔纹。",
            "英气欲凌云。",
            "深处未须留客，春风自掩柴门。",
            "蒲团宴坐，轻敲茶臼，细扑炉熏。",
            "弹到琴心二叠，鹧鸪啼傍黄昏。"
        ],
        "notes": "",
        "id": "7d9087bd194342d434950b7bf7617475"
    },
    {
        "author": "马子严",
        "dynasty": "宋",
        "type": "词",
        "rhythmic": "桃源忆故人",
        "title": "",
        "preface": "",
        "paragraphs": [
            "几年闲作园林主。",
            "未向梅花著语。",
            "雪后又开半树。",
            "风递幽香去。",
            "断魂不为花间女。",
            "枝上青禽□诉。",
            "我是西湖处士。",
            "长恨芳时误。"
        ],
        "notes": "",
        "id": "5c5727945edd300ad22fb15363d327ca"
    },
    {
        "author": "马子严",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "万仞鹅湖顶，千岁矫苍龙。",
            "楼台一簇，仙家遥寄五云中。",
            "天上朝元佳节，人世生贤华旦，瑞气郁葱葱。",
            "六辔耀闽海，列郡喜趋风。",
            "记昔年，当此际，早梅红。",
            "插花饮酒，狂歌醉舞寿昌宫。",
            "零落青袍如旧，敛板绣衣庭下，欣见黑头公。",
            "王室要师保，叔父忽居东。"
        ],
        "notes": "",
        "id": "f560121063d9dac7a7557e5cf9db19a0"
    },
    {
        "author": "马子严",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "东君直是多情，好花一夜都开尽。",
            "杏梢零落，药栏迟暮，不教宁静。",
            "风度秋千，日移帘幕，翠红交映。",
            "正太真浴罢，西施浓抹，都沉醉、娇相称。",
            "磨遍绿窗铜镜。",
            "挽春衫、不堪比并。",
            "暮云空谷，佳人何处，碧苔侵迳。",
            "睡里相看，酒边凝想，许多风韵。",
            "问因何，却欠一些香味，惹旁人恨。"
        ],
        "notes": "",
        "id": "f31aa67655dffc5bbdd338de538c1832"
    },
    {
        "author": "马子严",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "买庄为贮梅花，玉妃一万森庭户。",
            "古来词客，比方不类，可怜毫楮。",
            "谁扫尘凡，独超物表，神仙中取。",
            "是崑丘标致，射山风骨，除此外、吾谁与。",
            "九酝醍醐雪乳。",
            "和金盘、月边清露。",
            "寿阳骄呆，单于疏贱，不堪充数。",
            "弄玉排箫，许琼挥拍，胎禽飞舞。",
            "待先生，披著羊裘鹤氅，作园林主。"
        ],
        "notes": "",
        "id": "2b8351bdbcb1e706cce8a83327d7e503"
    },
    {
        "author": "马子严",
        "dynasty": "宋",
        "type": "词",
        "rhythmic": "浣溪沙慢",
        "title": "",
        "preface": "",
        "paragraphs": [
            "璧月上极浦。",
            "帆落人挝鼓。",
            "石城倒影，深夜鱼龙舞。",
            "佳气郁郁，紫阕腾云雨。",
            "回首分今古。",
            "千载是和非，夕阳中、双燕语。",
            "向人诉。",
            "记玉井辘轳，胭脂涨腻，几许蛾眉妒。",
            "感叹息、花好随风去。",
            "流景如羽。",
            "且共乐升平，不须后庭玉树。"
        ],
        "notes": "",
        "id": "963ade91f23288445e6b1f9677db9f77"
    },
    {
        "author": "马子严",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "娇额尚涂黄。",
            "不久时妆。",
            "十分轻脆奈风霜。",
            "几度细腰寻得蜜，错认蜂房。",
            "东阁久凄凉。",
            "江路悠长。",
            "休将颜色较芬芳。",
            "无奈花间真若伪，赖有幽香。"
        ],
        "notes": "",
        "id": "19a86c4012c16d3d8881a00b5f783007"
    },
    {
        "author": "马子严",
        "dynasty": "宋",
        "type": "词",
        "rhythmic": "海棠春",
        "title": "",
        "preface": "",
        "paragraphs": [
            "柳腰暗怯花风弱。",
            "红映秋千院落。",
            "归逐燕儿飞，斜撼真珠箔。",
            "满林翠叶胭脂萼。",
            "不忍频频觑著。",
            "护取一庭春，莫弹花间鹊。"
        ],
        "notes": "",
        "id": "1d59c64b44ad9820a77ff974928245e2"
    },
    {
        "author": "马子严",
        "dynasty": "宋",
        "type": "词",
        "rhythmic": "满庭芳",
        "title": "",
        "preface": "",
        "paragraphs": [
            "共庆春时，满庭芳思，一枝心蕊非常。",
            "少年游冶，何但折垂杨。",
            "曾向瑶台月下，逢解佩、玉女翻香。",
            "风光好，真珠帘卷，都胜早梅芳。",
            "人间，无比并，玉蝴蝶树，争敢相方，既□春归后，此意难忘。",
            "夜梦扬州万玉，飞魂共、紫燕归梁。",
            "须行乐，马家花圃，不肯醉红妆。"
        ],
        "notes": "",
        "id": "9c3e00364fe2ce4f86072c45b3997aa2"
    },
    {
        "author": "马子严",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "瑞霭秋空，银河里、非烟非雾。",
            "应想是、岳锺神秀，再生尹傅。",
            "昨夜五云随梦入，今朝万象朝元去。",
            "正六星、炳炳耀文昌，循初度。",
            "五马贵，多文富。",
            "人品异，心朝古。",
            "似冰清瑶水，玉森元圃。",
            "天子方将循异政，灵孙又合为霖雨。",
            "问汾阳、几考在中书，从今数。"
        ],
        "notes": "",
        "id": "74659ba68bf98462fe0e6a5e49945e03"
    },
    {
        "author": "马子严",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "南枝又觉芳心动。",
            "慰我相思情味重。",
            "陇头何处寄将书，香发有时疑是梦。",
            "谁家横笛成三弄。",
            "吹到幽香和梦送。",
            "觉来知不是梅花，落寞岁寒谁与共。"
        ],
        "notes": "",
        "id": "f2a5f84f77b1e991528d37bcca299bc7"
    },
    {
        "author": "马子严",
        "dynasty": "宋",
        "type": "词",
        "rhythmic": "花心动",
        "title": "",
        "preface": "",
        "paragraphs": [
            "雨洗胭脂，被年时、桃花杏花占了。",
            "独惜野梅，风骨非凡，品格胜如多少。",
            "探春常恨无颜色，试浓抹、当场微笑。",
            "趁时节，千般冶艳，是谁偏好。",
            "直与岁寒共保。",
            "问单于、如今几分娇小。",
            "莫怪山人，不识南枝，横玉自来同调。",
            "岂须摘叶分明认，又何必、枯枝比较。",
            "恐桃李、开时妒他太早。"
        ],
        "notes": "",
        "id": "a4317b63f390998bc97314645e3b3d7a"
    },
    {
        "author": "马子严",
        "dynasty": "宋",
        "type": "词",
        "rhythmic": "苏幕遮",
        "title": "",
        "preface": "",
        "paragraphs": [
            "地偏灵，天应瑞。",
            "簇簇银花，团绕真珠蕊。",
            "金阕玉楼分十二。",
            "要伴姮娥，与月循环睡。",
            "月如花，花表岁。",
            "人到闰年，添个真奇异。",
            "不许扬州夸间气。",
            "昨夜春风，吹送柴门里。"
        ],
        "notes": "",
        "id": "080897968ee6cf3d15fad0c5b7b39e27"
    },
    {
        "author": "马子严",
        "dynasty": "宋",
        "type": "词",
        "rhythmic": "贺圣朝",
        "title": "",
        "preface": "",
        "paragraphs": [
            "游人拾翠不知远。",
            "被子规呼转。",
            "红楼倒影背斜阳，坠几声弦管。",
            "荼䕷香透，海棠红浅。",
            "恰平分春半。",
            "花前一笑不须悭，待花飞休怨。"
        ],
        "notes": "",
        "id": "251dee05f127e83212f7994899329e3f"
    },
    {
        "author": "马子严",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "客里伤春浅。",
            "问今年梅蕊，因甚化工不管。",
            "陌上芳尘行处满。",
            "可计天涯近远。",
            "见说道、迷楼左畔。",
            "一似江南先得暖。",
            "向何郎、庭下都寻遍。",
            "辜负了，看花眼。",
            "古来好物难为伴。",
            "只琼花一种，传来仙苑。",
            "独许扬州作珍产。",
            "便胜了、千千万万。",
            "又却待、东风吹绽。",
            "自昔闻名今见面。",
            "数归期、屈指家山晚。",
            "归去说，也稀罕。"
        ],
        "notes": "",
        "id": "596cd4e8ee35d985f3422152ba027681"
    },
    {
        "author": "马子严",
        "dynasty": "宋",
        "type": "词",
        "rhythmic": "锦缠道",
        "title": "",
        "preface": "",
        "paragraphs": [
            "雨过园林，触处落红凝绿。",
            "正桑叶、齐如沃。",
            "娇羞只恐人偷目。",
            "背立墙阴，慢展纤纤玉。",
            "听鸠啼几声，耳边相促。",
            "念蚕饥、四眠初熟。",
            "劝路旁、立马莫踟躇，是那里唱道秋胡曲。"
        ],
        "notes": "",
        "id": "48f70dfe0bbb28982ea64babb397e9d2"
    },
    {
        "author": "马子严",
        "dynasty": "宋",
        "type": "词",
        "rhythmic": "阮郎归",
        "title": "",
        "preface": "",
        "paragraphs": [
            "清明寒食不多时。",
            "香红渐渐稀。",
            "番腾妆束闹苏堤。",
            "留春春怎知。",
            "花褪雨，絮沾泥。",
            "凌波寸不移。",
            "三三两两叫船儿。",
            "人归春也归。"
        ],
        "notes": "",
        "id": "a44759588e2b64a9c0cab3a96ed47967"
    },
    {
        "author": "马子严",
        "dynasty": "宋",
        "type": "词",
        "rhythmic": "青门引・青门饮",
        "title": "",
        "preface": "",
        "paragraphs": [
            "手种团团玉。",
            "香趁日晴初熟。",
            "金刀错落晓霜寒，十分风味，独向暑天足。",
            "唐君去后云空谷。",
            "异事传流俗。",
            "刀圭倘是神仙药，地皮卷尽犹飞肉。"
        ],
        "notes": "",
        "id": "13d18de4887dca0b90f643e1dd728fe0"
    },
    {
        "author": "马子严",
        "dynasty": "宋",
        "type": "词",
        "rhythmic": "鱼游春水",
        "title": "",
        "preface": "",
        "paragraphs": [
            "池塘生春草。",
            "数尽归鸿人未到。",
            "天涯目断，青鸟尚赊音耗。",
            "晓月频窥白玉堂，暮雨还湿青门道。",
            "巢燕引雏，乳莺空老。",
            "庭际香红倦扫。",
            "乾鹊休来枝上嗓。",
            "前回准拟同他，翻成病了。",
            "欲题红叶凭谁寄，独抱孤桐无心挑。",
            "眉间翠攒，鬓边霜早。"
        ],
        "notes": "",
        "id": "c563f749c01d007af786a3bfb5e08e78"
    },
    {
        "author": "马子严",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "睡鸭俳徊烟缕长。",
            "日高春困不成妆。",
            "步敧草色金莲润，拈断花鬚玉笋香。",
            "轻洛浦，笑巫阳。",
            "锦纹亲织寄檀郎。",
            "儿家闭户藏春色，戏蝶游蜂不敢狂。"
        ],
        "notes": "",
        "id": "979bde8e4322eec3633e44064a671f4f"
    }
]