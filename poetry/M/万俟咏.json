[
    {
        "author": "万俟咏",
        "dynasty": "宋",
        "type": "词",
        "rhythmic": "三台",
        "title": "",
        "preface": "",
        "paragraphs": [
            "见梨花初带夜月，海棠半含朝雨。",
            "内苑春、不禁过青门，御沟涨、潜通南浦。",
            "东风静、细柳垂金缕。",
            "望凤阙、非烟非雾。",
            "好时代、朝野多欢，遍九陌、太平箫鼓。",
            "乍莺儿百啭断续，燕子飞来飞去。",
            "近绿水、台榭映秋千，斗草聚、双双游女。",
            "饧香更、酒冷踏青路。",
            "会暗识、夭桃朱户。",
            "向晚骤、宝马雕鞍，醉襟惹、乱花飞絮。",
            "正轻寒轻暖漏永，半阴半晴云暮。",
            "禁火天、已是试新妆，岁华到、三分佳处。",
            "清明看、汉宫传蜡炬。",
            "散翠烟、飞入槐府。",
            "敛兵卫、阊阖门开，住传宣、又还休务。"
        ],
        "notes": "",
        "id": "ae0387ee4d8d911d8af8166fbb6ae650"
    },
    {
        "author": "万俟咏",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "寒甚正前三五日。",
            "风将腊雪侵寅。",
            "彩鸡缕燕已惊春。",
            "玉梅飞上苑，金柳动天津。",
            "□□□□□□□，□□□□□□。",
            "□□□□□□□。",
            "春盘共饤饾，绕坐庆时新。"
        ],
        "notes": "",
        "id": "13350f1b5bfc13caac5b0857bb6e772d"
    },
    {
        "author": "万俟咏",
        "dynasty": "宋",
        "type": "词",
        "rhythmic": "凤皇枝令・凤凰枝令",
        "title": "",
        "preface": "",
        "paragraphs": [
            "人间天上。",
            "端楼龙凤灯先赏。",
            "倾城粉黛月明中，春思荡。",
            "醉金瓯仙酿。",
            "一从鸾辂北向。",
            "旧时宝座应蛛网。",
            "游人此际客江乡，空怅望。",
            "梦连昌清唱。"
        ],
        "notes": "",
        "id": "d2ff273714c6243161665edf915c2019"
    },
    {
        "author": "万俟咏",
        "dynasty": "宋",
        "type": "词",
        "rhythmic": "别瑶姬慢・忆瑶姬",
        "title": "",
        "preface": "",
        "paragraphs": [
            "可惜香红。",
            "又一番骤雨，几阵狂风。",
            "霎时留不往，便夜来和月，飞过帘栊。",
            "离愁未了，酒病相仍，便堪此恨中。",
            "片片随、流水斜阳去，各自西东。",
            "又还是、九十春光，误双飞蝶，并采游峰。",
            "人生能几许，细算来何物，得似情浓。",
            "沈腰暗减，潘鬓先秋，寸心不易供。",
            "望暮云、千里沈沈障翠峰。"
        ],
        "notes": "",
        "id": "4624de0fc22ad7b7b3e02fa0398408c5"
    },
    {
        "author": "万俟咏",
        "dynasty": "宋",
        "type": "词",
        "rhythmic": "卓牌儿・卓牌子",
        "title": "",
        "preface": "",
        "paragraphs": [
            "东风绿杨天，如画出、清明院宇。",
            "玉艳淡泊，梨花带月，胭脂零落，海棠经雨。",
            "单衣怯黄昏，人正在、珠帘笑语。",
            "相并戏蹴秋千，共携手、同倚栏干，暗香时度。",
            "翠窗绣户。",
            "路缭绕、潜通幽处。",
            "断魂凝伫。",
            "嗟不似飞絮。",
            "闲闷闲愁，难消遣、此日年年意绪。",
            "无据。",
            "奈酒醒春去。"
        ],
        "notes": "",
        "id": "2fa4a36d3108c8e5ed0265626bf5cd0b"
    },
    {
        "author": "万俟咏",
        "dynasty": "宋",
        "type": "词",
        "rhythmic": "南歌子",
        "title": "",
        "preface": "",
        "paragraphs": [
            "梅夏暗丝雨，麦秋扇浪风。",
            "香芦结黍趁天中。",
            "五日凄凉今古、与谁同。"
        ],
        "notes": "",
        "id": "c63bbd6843029ca1924820092bb842de"
    },
    {
        "author": "万俟咏",
        "dynasty": "宋",
        "type": "词",
        "rhythmic": "失调名",
        "title": "",
        "preface": "",
        "paragraphs": [
            "昔年曾共黄花酒，一笑新香。"
        ],
        "notes": "",
        "id": "5744aaf8c1edb210534b4cc0ff92f076"
    },
    {
        "author": "万俟咏",
        "dynasty": "宋",
        "type": "词",
        "rhythmic": "安平乐慢",
        "title": "",
        "preface": "",
        "paragraphs": [
            "瑞日初迟，绪风乍暖，千花百草争香。",
            "瑶池路稳，阆苑春深，云树水殿相望。",
            "柳曲沙平，看尘随青盖，絮惹红妆。",
            "卖酒绿阴傍。",
            "无人不醉春光。",
            "有十里笙歌，万家罗绮，身世疑在仙乡。",
            "行乐知无禁，五侯半隐少年场。",
            "舞妙歌妍，空妒得、莺娇燕忙。",
            "念芳菲、都来几日，不堪风雨疏狂。"
        ],
        "notes": "",
        "id": "7b963cffbe1118956187ed24a4ab6030"
    },
    {
        "author": "万俟咏",
        "dynasty": "宋",
        "type": "词",
        "rhythmic": "尉迟杯慢・尉迟杯",
        "title": "",
        "preface": "",
        "paragraphs": [
            "碎云薄。",
            "向碧玉枝缀万萼。",
            "如将汞粉匀开，疑使柏麝熏却。",
            "雪魄未应若。",
            "况天赋、标艳仍绰约。",
            "当暄风暖日佳处，戏蝶游蜂看著。",
            "重重绣帘珠箔。",
            "障秾艳霏霏，异香漠漠。",
            "见说徐妃，当年嫁了，信任玉钿零落。",
            "无言自啼露萧索。",
            "夜深待、月上栏干角。",
            "广寒宫、要与姮娥，素妆一夜相学。"
        ],
        "notes": "",
        "id": "62ef647a1752f3829a36cd73812b6ac7"
    },
    {
        "author": "万俟咏",
        "dynasty": "宋",
        "type": "词",
        "rhythmic": "忆少年",
        "title": "",
        "preface": "",
        "paragraphs": [
            "陇云溶泄，陇山峻秀，陇泉呜咽。",
            "行人暂驻马，已不胜愁绝。",
            "上陇首、凝眸天四阔。",
            "更一声、塞雁凄切。",
            "征书待寄远，有知心明月。"
        ],
        "notes": "",
        "id": "66c4d5d3883bb563a14faf83537487f7"
    },
    {
        "author": "万俟咏",
        "dynasty": "宋",
        "type": "词",
        "rhythmic": "忆秦娥",
        "title": "",
        "preface": "",
        "paragraphs": [
            "天如洗。",
            "金波冷浸冰壶里。",
            "冰壶里。",
            "一年得似，此宵能几。",
            "等闲莫把栏干倚。",
            "马蹄去便三千里。",
            "三千里。",
            "几重云岫，几重烟水。"
        ],
        "notes": "",
        "id": "1638214a0dd67ffe36b782b64fe07763"
    },
    {
        "author": "万俟咏",
        "dynasty": "宋",
        "type": "词",
        "rhythmic": "忆秦娥",
        "title": "",
        "preface": "",
        "paragraphs": [
            "千里草。",
            "萋萋尽处遥山小。",
            "遥山小。",
            "行有远似，此山多少。",
            "天若有情天亦老。",
            "此情说便说不了。",
            "说不了。",
            "一声唤起，又惊春晓。"
        ],
        "notes": "",
        "id": "2e909cc09e672418a8381baac1be6820"
    },
    {
        "author": "万俟咏",
        "dynasty": "宋",
        "type": "词",
        "rhythmic": "快活年近拍",
        "title": "",
        "preface": "",
        "paragraphs": [
            "千秋万岁君，五帝三王世。",
            "观风重令节，与民乐盛际。",
            "蕊宫长春，洞天不老，花艳蝉辉，十里照春珠翠。",
            "闹罗绮。",
            "遥望太极，一簇通明里。",
            "钧台奏寿，蓬山呈妙戏。",
            "六宫人来，五云楼迥，风送歌声，依约睿思圣制。"
        ],
        "notes": "",
        "id": "c1f2e9d38760429632d8adfc11044599"
    },
    {
        "author": "万俟咏",
        "dynasty": "宋",
        "type": "词",
        "rhythmic": "恋芳春慢",
        "title": "",
        "preface": "",
        "paragraphs": [
            "蜂蕊分香，燕泥破润，暂寒天气清新。",
            "帝里繁华，昨夜细雨初匀。",
            "万品花藏四苑，望一带、柳接重津。",
            "寒食近，蹴踘秋千，又是无限游人。",
            "红妆趁戏，绮罗夹道，青帘卖酒，台榭侵云。",
            "处处笙歌，不负治世良辰。",
            "共见西城路好，翠华定、将出岩宸。",
            "谁知道，仁主祈祥为民，非事行春。"
        ],
        "notes": "",
        "id": "0028cda0be478ca0de1e298e9a29d4db"
    },
    {
        "author": "万俟咏",
        "dynasty": "宋",
        "type": "词",
        "rhythmic": "明月照高楼慢・明月照高楼",
        "title": "",
        "preface": "",
        "paragraphs": [
            "平分素商。",
            "四垂翠幕，斜界银潢。",
            "颢气通建章。",
            "正烟澄练色，露洗水光。",
            "明映波融太液，影随帘挂披香。",
            "楼观壮丽，附霁云、耀绀碧相望。",
            "宫妆。",
            "三千从赭黄。",
            "万年世代，一部笙簧。",
            "夜宴花漏长。",
            "乍莺歌断续，燕舞回翔。",
            "玉座频燃绛蜡，素娥重按霓裳。",
            "还是共唱御制词，送御觞。"
        ],
        "notes": "",
        "id": "4078cb77cd81123bd0cc6642199d9528"
    },
    {
        "author": "万俟咏",
        "dynasty": "宋",
        "type": "词",
        "rhythmic": "春草碧・番枪子",
        "title": "",
        "preface": "",
        "paragraphs": [
            "又随芳绪生，看翠霁连空，愁遍征路。",
            "东风里，谁望断西塞，恨迷南浦。",
            "天涯地角，意不尽、消沈万古。",
            "曾是送别长亭下，细绿暗烟雨。",
            "何处。",
            "乱红铺绣茵，有醉眠荡子，拾翠游女。",
            "王孙远，柳外共残照，断云无语。",
            "池塘梦生，谢公后、还能继否。",
            "独上画楼，春山暝、雁飞去。"
        ],
        "notes": "",
        "id": "f3d888fd0a0204e20fe2f8b5e7c0191f"
    },
    {
        "author": "万俟咏",
        "dynasty": "宋",
        "type": "词",
        "rhythmic": "昭君怨",
        "title": "",
        "preface": "",
        "paragraphs": [
            "一望西山烟雨。",
            "目断心飞何处。",
            "天外白云城。",
            "几多程。",
            "谩记阳关句。",
            "衣上粉啼痕污。",
            "陇水一分流。",
            "此生休。"
        ],
        "notes": "",
        "id": "4a99bbb410a590b93c5829f569a3d4b2"
    },
    {
        "author": "万俟咏",
        "dynasty": "宋",
        "type": "词",
        "rhythmic": "昭君怨",
        "title": "",
        "preface": "",
        "paragraphs": [
            "春到南楼雪尽。",
            "惊动灯期花信。",
            "小雨一番寒。",
            "倚阑干。",
            "莫把阑干倚。",
            "一望几重烟水。",
            "何处是京华。",
            "暮云遮。"
        ],
        "notes": "",
        "id": "f2254f3bf99f24d43134e90c7c43ca41"
    },
    {
        "author": "万俟咏",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "恨莺花渐老，但芳草、绿汀洲。",
            "纵岫壁千寻，榆钱万叠，难买春留。",
            "梅花向来始别，又匆匆，结子满枝头。",
            "门外垂杨岸侧，画桥谁系兰舟。",
            "悠悠。",
            "岁月如流。",
            "叹水覆、杳难收。",
            "凭画阑，往往抬头举眼，都是春愁。",
            "东风晚来更恶，怕飞红、拍絮入书楼。",
            "双燕归来问我，怎生不上帘钩。"
        ],
        "notes": "",
        "id": "2c55db0ab4954a0f8ac2b8182752cdb0"
    },
    {
        "author": "万俟咏",
        "dynasty": "宋",
        "type": "词",
        "rhythmic": "梅花引",
        "title": "",
        "preface": "",
        "paragraphs": [
            "晓风酸。",
            "晓霜乾。",
            "一雁南飞人度关。",
            "客衣单。",
            "客衣单。",
            "千里断魂，空歌行路难。",
            "寒梅惊破前村雪。",
            "寒鸡啼破西楼月。",
            "酒肠宽。",
            "酒肠宽。",
            "家在日边，不堪频倚阑。"
        ],
        "notes": "",
        "id": "ecf1835a4f49336899d17960875c2bad"
    },
    {
        "author": "万俟咏",
        "dynasty": "宋",
        "type": "词",
        "rhythmic": "武陵春",
        "title": "",
        "preface": "",
        "paragraphs": [
            "燕子飞来花在否，微雨退、掩重门。",
            "正满院梨花雪照人。",
            "独自个、怯黄昏。",
            "轻风淡月总消魂。",
            "罗衣暗惹啼痕。",
            "谩觑著、秋千腰褪裙。",
            "可㬠是、不宜春。"
        ],
        "notes": "",
        "id": "b47bca1e96eb9ca9982b6eebd92dba68"
    },
    {
        "author": "万俟咏",
        "dynasty": "宋",
        "type": "词",
        "rhythmic": "芰荷香",
        "title": "",
        "preface": "",
        "paragraphs": [
            "小潇湘。",
            "正天影倒碧，波面容光。",
            "水仙朝罢，间列绿盖红幢。",
            "吹风细雨，荡十顷、浥浥清香。",
            "人在水精中央。",
            "霜绡雾縠，襟袂收凉。",
            "款放轻舟闹红里，有晴蜓点水，交颈鸳鸯。",
            "翠阴密处，曾觅相并青房。",
            "晚霞散绮，泛远净、一叶鸣榔。",
            "拟去尽促雕觞。",
            "歌云未断，月上飞梁。"
        ],
        "notes": "",
        "id": "5c65a7be8d689c4f118f9ff8b769d7f8"
    },
    {
        "author": "万俟咏",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "芳菲叶底。",
            "谁会秋江意。",
            "深绿护轻黄，怕青女、霜侵憔悴。",
            "开分早晚，都占九秋天，花四出，香七里。",
            "独步珠宫里。",
            "佳名岩桂。",
            "却是因遗子。",
            "不自月中来，又那得、萧萧风味。",
            "霓裳旧曲，休问广寒人，飞太白，酬仙蕊。",
            "香外无香比。"
        ],
        "notes": "",
        "id": "4cd024a19f02d1a477422d0272b0148e"
    },
    {
        "author": "万俟咏",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "一鞭清晓喜还家。",
            "宿醉困流霞。",
            "夜来小雨新霁，双燕舞风斜。",
            "山不尽，水无涯。",
            "望中赊。",
            "送春滋味，念远情怀，分付杨花。"
        ],
        "notes": "",
        "id": "008fc44559e6432b0821bd8d8a53d02a"
    },
    {
        "author": "万俟咏",
        "dynasty": "宋",
        "type": "词",
        "rhythmic": "醉蓬莱",
        "title": "",
        "preface": "",
        "paragraphs": [
            "正波泛银汉，漏滴铜壶，上元佳致。",
            "绛烛银灯，若繁星连缀。",
            "明月逐人，暗尘随马，尽五陵豪贵。",
            "鬓惹乌云，裙拖湘水，谁家姝丽。",
            "金阙南边，彩山北面，接地罗绮，沸天歌吹。",
            "六曲屏开，拥三千珠翠。",
            "帝乐□深，凤炉烟喷，望舜颜瞻礼。",
            "太平无事，君臣宴乐，黎民欢醉。"
        ],
        "notes": "",
        "id": "e558de9e78198a0f9fcca38de85b00b5"
    },
    {
        "author": "万俟咏",
        "dynasty": "宋",
        "type": "词",
        "rhythmic": "钿带长中腔",
        "title": "",
        "preface": "",
        "paragraphs": [
            "簇真香。",
            "似风前拆麝囊。",
            "嫩紫轻红，间斗异芳。",
            "风流富贵，自觉兰蕙荒。",
            "独占蕊珠春光。",
            "绣结流苏密织，魂梦悠扬。",
            "气融液散满洞房。",
            "朝寒料峭，殢娇不易当。",
            "著意要得韩郎。"
        ],
        "notes": "",
        "id": "8be4b318a0aa5ccceb54b7af9cfd9eed"
    },
    {
        "author": "万俟咏",
        "dynasty": "宋",
        "type": "词",
        "rhythmic": "长相思",
        "title": "",
        "preface": "",
        "paragraphs": [
            "短长亭。",
            "古今情。",
            "楼外凉蟾一晕生。",
            "雨馀秋更清。",
            "暮云平。",
            "暮山横。",
            "几叶秋声和雁声。",
            "行人不要听。"
        ],
        "notes": "",
        "id": "e1e0c228c404f0c8ffb649b8d90332ea"
    },
    {
        "author": "万俟咏",
        "dynasty": "宋",
        "type": "词",
        "rhythmic": "长相思",
        "title": "",
        "preface": "",
        "paragraphs": [
            "一声声。",
            "一更更。",
            "窗外芭蕉窗里灯。",
            "此时无限情。",
            "梦难成。",
            "恨难平。",
            "不道愁人不喜听。",
            "空阶滴到明。"
        ],
        "notes": "",
        "id": "0a597a0850b5c2a18b1779a2ca1589f8"
    },
    {
        "author": "万俟咏",
        "dynasty": "宋",
        "type": "词",
        "rhythmic": "雪明鹊夜慢・雪明鹊夜",
        "title": "",
        "preface": "",
        "paragraphs": [
            "望五云多处春深，开阆苑、别就蓬岛。",
            "正梅雪韵清，桂月光皎。",
            "凤帐龙帘萦嫩风，御座深、翠金间绕。",
            "半天中、香泛千花，灯挂百宝。",
            "圣时观风重腊，有箫鼓沸空，锦绣匝道。",
            "竞呼卢、气贯调欢笑。",
            "暗里金钱掷下，来侍燕、歌太平睿藻。",
            "愿年年此际，迎春不老。"
        ],
        "notes": "",
        "id": "e6837b1d63e108f591051a49edcca277"
    }
]