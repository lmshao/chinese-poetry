[
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "相和歌辞 挽歌",
        "preface": "",
        "paragraphs": [
            "草草门巷喧，涂车俨成位。",
            "冥寞何所须，尽我生人意。",
            "北邙路非远，此别终天地。",
            "临穴频抚棺，至哀反无泪。",
            "尔形未衰老，尔息犹童穉。",
            "骨肉不可离，皇天若容易。",
            "房帷即虚张，庭宇为哀次。",
            "薤露歌若斯，人生尽如寄。"
        ],
        "notes": "",
        "id": "959b9d62cc2b1668a1b3686434558dbd"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "杂曲歌辞 悲哉行",
        "preface": "",
        "paragraphs": [
            "孤儿去慈亲，远客丧主人。",
            "莫吟苦辛曲，谁忍闻可闻。",
            "可闻不可说，去去无期别。",
            "行人念前程，不待参辰没。",
            "朝亦常苦饥，暮亦常苦饥。",
            "飘飘万余里，贫贱多是非。",
            "少年莫远游，远游多不归。"
        ],
        "notes": "",
        "id": "981332c0e40703347dbc8229cc9941da"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "杂曲歌辞 古别离",
        "preface": "",
        "paragraphs": [
            "朝日上高台，离人怨秋草。",
            "但见万里天，不见万里道。",
            "君行本遥远，苦乐良难保。",
            "宿昔梦同衾，忧心梦颠倒。",
            "含酸欲谁诉，转转伤怀抱。",
            "结发年已迟，征行去何早。",
            "寒暄有时谢，顦顇难再好。",
            "人皆算年寿，死者何曾老。",
            "少壮无见期，水深风浩浩。"
        ],
        "notes": "",
        "id": "e64a7088d85169fd86a0b52893f15f89"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "杂曲歌辞 生别离",
        "preface": "",
        "paragraphs": [
            "结发生别离，相思复相保。",
            "何知日已久，五变庭中草。",
            "眇眇天海途，悠悠吴江岛。",
            "但恐不出门，出门无远道。",
            "远道行既难，家贫衣服单。",
            "严风吹积雪，晨起鼻何酸。",
            "人生各有恋，岂不怀所安。",
            "分明天上日，生死誓同欢。"
        ],
        "notes": "",
        "id": "23481780ca7a7da8e750655ccb1e86d7"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "古别离",
        "preface": "",
        "paragraphs": [
            "朝日上高台，离人怨秋草。",
            "但见万里天，不见万里道。",
            "君行本迢远，苦乐良难保。",
            "宿昔梦同衾，忧心常倾倒。",
            "含酸欲谁诉，展转伤怀抱。",
            "结发年已迟，征行去何早。",
            "寒暄有时谢，憔悴难再好。",
            "人皆算年寿，死者何曾老。",
            "少壮无见期，水深风浩浩。"
        ],
        "notes": "",
        "id": "e64a7088d85169fd86a0b52893f15f89"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "今别离",
        "preface": "",
        "paragraphs": [
            "结发生别离，相思复相保。",
            "如何日已久，五变庭中草。",
            "渺渺大海途，悠悠吴江岛。",
            "但恐不出门，出门无远道。",
            "远道行既难，家贫衣复单。",
            "严风吹积雪，晨起鼻何酸。",
            "人生各有志，岂不怀所安。",
            "分明天上日，生死愿同欢。"
        ],
        "notes": "",
        "id": "23481780ca7a7da8e750655ccb1e86d7"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "悲哉行",
        "preface": "",
        "paragraphs": [
            "孤儿去慈亲，远客丧主人。",
            "莫吟苦辛曲，此曲谁忍闻。",
            "可闻不可说，去去无期别。",
            "行人念前程，不待参辰没。",
            "朝亦常苦饥，暮亦常苦饥。",
            "飘飘万余里，贫贱多是非。",
            "少年莫远游，远游多不归。"
        ],
        "notes": "",
        "id": "981332c0e40703347dbc8229cc9941da"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "行行且游猎篇",
        "preface": "",
        "paragraphs": [
            "少年多武力，勇气冠幽州。",
            "何以纵心赏，马啼春草头。",
            "迟迟平原上，狐兔奔林丘。",
            "猛虎忽前逝，俊鹰连下鞲。",
            "俯身逐南北，轻捷固难俦。",
            "所发无不中，失之如我讐。",
            "岂唯务驰骋，猗尔暴田畴。",
            "残杀非不痛，古来良有由。"
        ],
        "notes": "",
        "id": "a6dcfcf29ee7bcd86d1500c9a1892f5c"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "古挽歌",
        "preface": "",
        "paragraphs": [
            "草草闾巷喧，涂车俨成位。",
            "冥冥何所须，尽我生人意。",
            "北邙路非远，此别终天地。",
            "临穴频抚棺，至哀反无泪。",
            "尔形未衰老，尔息才童稚。",
            "骨肉安可离，皇天若容易。",
            "房帷即灵帐，庭宇为哀次。",
            "薤露歌若斯，人生尽如寄。"
        ],
        "notes": "",
        "id": "b163709f0a8a9be080698d38fb27cf68"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "放歌行",
        "preface": "",
        "paragraphs": [
            "吾观天地图，世界亦可小。",
            "落落大海中，飘浮数洲岛。",
            "贤愚与蚁虱，一种同草草。",
            "地脉日夜流，天衣有时扫。",
            "东山谒居士，了我生死道。",
            "目见难噬脐，心通可亲脑。",
            "轩皇竟磨灭，周孔亦衰老。",
            "永谢当时人，吾将宝非宝。"
        ],
        "notes": "",
        "id": "e47f88f69cc28f3371a0194638c70e43"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "伤怀赠故人",
        "preface": "",
        "paragraphs": [
            "稍稍晨鸟翔，淅淅草上霜。",
            "人生早罹苦，寿命恐不长。",
            "二十学已成，三十名不彰。",
            "岂无同门友，贵贱易中肠。",
            "驱马行万里，悠悠过帝乡。",
            "幸因弦歌末，得上君子堂。",
            "众乐互喧奏，独子备笙簧。",
            "坐中无知音，安得神扬扬。",
            "愿因高风起，上感白日光。"
        ],
        "notes": "",
        "id": "a138e5477fde784f5eaa5315357975f2"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "邺城怀古",
        "preface": "",
        "paragraphs": [
            "朝发淇水南，将寻北燕路。",
            "魏家旧城阙，寥落无人住。",
            "伊昔天地屯，曹公独中据。",
            "群臣将北面，白日忽西暮。",
            "三台竟寂寞，万事良难固。",
            "雄图安在哉？衰草沾霜露。",
            "崔嵬长河北，尚见应刘墓。",
            "古树藏龙蛇，荒茅伏狐兔。",
            "永怀故池馆，数子连章句。",
            "逸兴驱山河，雄词变云雾。",
            "我行覩遗迹，精爽如可遇。",
            "斗酒将酹君，悲风白杨树。"
        ],
        "notes": "",
        "id": "30eda30dc028e14e59e1940eea511e8b"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "伤情",
        "preface": "",
        "paragraphs": [
            "为长心易忧，早孤意常伤。",
            "出门先踌躇，入户亦彷徨。",
            "此生一何苦，前事安可忘。",
            "兄弟先我没，孤幼盈我傍。",
            "旧居近东南，河水新为梁。",
            "松柏今在兹，安忍思故乡。",
            "四时与日月，万物各有常。",
            "秋风已一起，草木无不霜。",
            "行行当自勉，不忍再思量。"
        ],
        "notes": "",
        "id": "fbbbaa1a5b392aacd0641396037636a2"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "伤时二首 一",
        "preface": "",
        "paragraphs": [
            "徘回宋郊上，不覩平生亲。",
            "独立正伤心，悲风来孟津。",
            "大方载群物，生死有常伦。",
            "虎豹不相食，哀哉人食人。",
            "岂伊逢世运，天道亮云云。"
        ],
        "notes": "",
        "id": "9105c5e335b4d2f16a452b9d6a8b668c"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "伤时二首 二",
        "preface": "",
        "paragraphs": [
            "太空流素月，三五何明明。",
            "光耀侵白日，贤愚迷至精。",
            "四时更变化，天道有亏盈。",
            "常恐今夜没，须臾还复生。"
        ],
        "notes": "",
        "id": "f29928f0178537340abf0efbfd376317"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "田园观雨兼晴后作",
        "preface": "",
        "paragraphs": [
            "贫贱少情欲，借荒种南陂。",
            "我非老农圃，安得良土宜。",
            "秋成不廉俭，岁余多馁饥。",
            "顾视仓廪间，有粮不成炊。",
            "晨登南园上，暮歇清蝉悲。",
            "早苗既芃芃，晚田尚离离。",
            "五行孰堪废，万物当及时。",
            "贤哉数夫子，开翅慎勿迟。"
        ],
        "notes": "",
        "id": "70785f1894685e0eec145048399e1693"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "汴河阻风",
        "preface": "",
        "paragraphs": [
            "清晨自梁宋，挂席之楚荆。",
            "出浦风渐恶，傍滩舟欲横。",
            "大河喷东注，群动皆窅冥。",
            "白雾鱼龙气，黑云牛马形。",
            "苍茫迷所适，危安惧暂宁。",
            "信此天地内，孰为身命轻。",
            "丈夫苟未达，所向须存诚。",
            "前路舍舟去，东南仍晓晴。"
        ],
        "notes": "",
        "id": "1eb673a78ed569d08d51e79743ae54ca"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "行路难",
        "preface": "",
        "paragraphs": [
            "君不见高山万仞连苍旻，天长地久成埃尘。",
            "君不见长松百尺多劲节，狂风暴雨终摧折。",
            "古今何事无圣贤，吾爱伯阳真乃天。",
            "金堂玉阙朝群仙，拍手东海成桑田。",
            "海中之水慎勿枯，乌鸢啄蚌伤明珠。",
            "行路难，艰险莫踟蹰。"
        ],
        "notes": "",
        "id": "cc4032b74cde24b85813d97ee78d601d"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "途中寄友人",
        "preface": "",
        "paragraphs": [
            "昔时闻远路，谓是等闲行。",
            "及到求人地，始知为客情。",
            "事将公道背，尘遶马蹄生。",
            "傥使长如此，便堪休去程。"
        ],
        "notes": "",
        "id": "aebd7bfda09d8bcc53863a9977d9cebe"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "寒食",
        "preface": "",
        "paragraphs": [
            "二月江南花满枝，他乡寒食远堪悲。",
            "贫居往往无烟火，不独明朝为子推。"
        ],
        "notes": "",
        "id": "aa4c40db3f016623fda90ef9c5bfddd2"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "新安江上寄处士",
        "preface": "",
        "paragraphs": [
            "深潭与浅滩，万转出新安。",
            "人远禽鱼静，山空水木寒。",
            "啸起青苹末，吟瞩白云端。",
            "即事遂幽赏，何必挂儒冠。"
        ],
        "notes": "",
        "id": "fdefb97cac3cd71d57b797bbe0b5257e"
    },
    {
        "author": "孟云卿",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "群物归大化，六龙颓西荒。",
            "安知浮云外，日月不运行。"
        ],
        "notes": "",
        "id": "b1c3d3bda299655f14d0eef278dcb90b"
    }
]