[
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "感春",
        "preface": "",
        "paragraphs": [
            "桥门并驰道，车毂声摩空。",
            "重廊隔嚣哄，阒若林峦中。",
            "黎明寮采集，联骑纷蹄鬃。",
            "交情金兰契，晤语药石攻。",
            "翰墨时间作，辞气争豪雄。",
            "微踪幸接武，徒愧劳无功。",
            "轩窗鉴晴日，簷外鸣春虫。",
            "沉迷惊节物，饮啄嗟樊笼。",
            "沂风渐澹荡，璧水初冲融。",
            "坐想名园花，芳菲衒青红。",
            "儒宫异拘窘，胡为苦匆匆。",
            "来时招客醉，驾言与君同。"
        ],
        "notes": "",
        "id": "44f4671abea6871c12cc506ff810937e"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "夜深偶成",
        "preface": "",
        "paragraphs": [
            "同舍诸稚子，初更坦腹眠。",
            "须臾起鼻息，汹汹如奔泉。",
            "而我忧且病，欲卧辄迁延。",
            "坐久觉疲倦，就枕如临渊。",
            "展转复长吁，情绪更凄然。",
            "睡思暂仿佛，征雁鸣九天。",
            "使我不能寐，体气宁不便。",
            "身心贵摄理，事累宜弃捐。",
            "而我无所答，泣涕但涟涟。",
            "是时月当午，素影隙中圆。"
        ],
        "notes": "",
        "id": "597fdea5ecc4f374a17b13f471fb7807"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "昼卧偶成用前韵",
        "preface": "",
        "paragraphs": [
            "我如边孝先，性爱日昼眠。",
            "眠眠曷能寐，愁思如涌泉。",
            "东风穆穆和，午影迟迟延。",
            "忧多首自旋，犹如瞰面渊。",
            "人皆喜春色，而我今犹然。",
            "叱奴启南窗，欹枕望青天。",
            "浮云来飘飘，飞鸟去还还。",
            "望眼无穷极，移卧窗之前。",
            "焉能梦栩栩，徒自腹便便。",
            "悠思慕范蠡，心形得两捐。",
            "轻舟泛五湖，短棹鼓清涟。",
            "规矩不我制，所意成方圆。"
        ],
        "notes": "",
        "id": "2da4f24d85b093dc5ae3aef6dae92ba7"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "读扬子",
        "preface": "",
        "paragraphs": [
            "子云不偶时，晏如在空屋。",
            "席有玄虚文，门无权幸牍。",
            "法言讥异户，解嘲惧赤族。",
            "忿悱赋长杨，羞愧登天禄。",
            "立俗思徇道，制行依圣读。",
            "身死名不朽，馨香蔼兰菊。"
        ],
        "notes": "",
        "id": "15fc2d3d9d744abf5f77aa68d032f3e3"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "读陶渊明集",
        "preface": "",
        "paragraphs": [
            "晋末何所似，波心跃长鲸。",
            "生民畏扰攘，蹙頞视欃枪。",
            "渊明当此时，弃爵务躬耕。",
            "葛巾漉家酎，杯干壶再倾。",
            "恢然聊寄傲，无心事将迎。",
            "眼底不足语，笔下漫摅情。",
            "襟怀有佳趣，落纸字字清。",
            "有如碎寒冰，贮之琉璃䓨。",
            "又如湛秋水，含兹霜月明。",
            "秀气如可掬，妙理不可名。",
            "辞中有余意，此致尤更精。",
            "班豪诚可厌，曹侈无足评。",
            "斯文孰比拟，诵之清风生。"
        ],
        "notes": "",
        "id": "0d6c2628a6f0e76b58f4fbb60783410f"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "三月雨霁游寿圣寺",
        "preface": "",
        "paragraphs": [
            "新霁泽国净，禽声落云天。",
            "精庐巧营构，重扉锁春妍。",
            "簷楹曳晴丝，池沼鸣细泉。",
            "卉木互凌没，铅华刷澄鲜。",
            "桧枞屹如削，榴樱开欲然。",
            "零蕊莓苔鲜，幽香杂兰荃。",
            "俛仰欣所遇，尘埃坐自捐。",
            "云何写轩旷，松风鸣素弦。"
        ],
        "notes": "",
        "id": "1c8ace59ae0bf8d1b593e7d755979133"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "留题圣寿院",
        "preface": "",
        "paragraphs": [
            "休征日欲沉，晚风薄虚翠。",
            "深秋景物清，莲宫有佳致。",
            "疏林速凄凉，黄花弄明媚。",
            "山烟入寥廓，螽声失幽邃。",
            "翻经瞥闻音，扫叶不待篲。",
            "危轩逗寒色，飞禽示真意。",
            "勤役何足辞，妙观良可秘。",
            "归欤诚未央，尔耳悲所志。"
        ],
        "notes": "",
        "id": "c4ca1180b68498a269469184a731b9e4"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "留题觉慈寺",
        "preface": "",
        "paragraphs": [
            "勤役大无悰，驾言从胜游。",
            "萧萧野色净，行行村迳修。",
            "逶迤转隈隩，初见岩峦幽。",
            "乔木耸霄汉，风籁凌清秋。",
            "税鞅得精舍，云遶空中楼。",
            "簷楹列清障，下有百丈湫。",
            "红尘不到处，俛仰销百忧。",
            "喟然问圆顶，有此能乐不。"
        ],
        "notes": "",
        "id": "dbccd00a8c5eae881baac25707b3c101"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "留题智者寺",
        "preface": "",
        "paragraphs": [
            "天工剖山腹，翻然纳虚秀。",
            "环冈插修荫，斜巅倚寒溜。",
            "危轩列层级，横梁跨深窦。",
            "浮烟羃轻缕，飞禽引鸣脰。",
            "冲襟得清盼，佳致绝纤垢。",
            "梦想脱冠来，尘缘苦相逗。"
        ],
        "notes": "",
        "id": "141b43cffd5204f908e7ccfe6f978bee"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "留题婺州智者寺",
        "preface": "",
        "paragraphs": [
            "宿雨虽乍晴，轻云犹出岫。",
            "春深卉木繁，千岩衒芳秀。",
            "谁云山迳幽，涓涓响寒溜。",
            "时禽助好音，百啭引鸟脰。",
            "老僧邀客留，蒲帘卷圭窦。",
            "侧耳石鼎傍，蝇声辩汤候。",
            "茶品颇自修，击拂振襟袖。",
            "勤劬𦶟𬬻香，挹试殆三嗅。",
            "稍定与之言，飘然出尘垢。",
            "坐久月华生，澄潭明列宿。"
        ],
        "notes": "",
        "id": "9a6caf8e168932b0c558b918eaf66464"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和吴显道",
        "preface": "",
        "paragraphs": [
            "泽国破秋仲，景物兆冬索。",
            "回飙卷林尾，宿雾泛寥廓。",
            "泮水还阛阇，层峦瞰篱落。",
            "启牖挹蒨葱，开径徒参错。",
            "虀盐虽寂寥，文史欣博约。",
            "论古到鸿荒，谈经愧穿凿。",
            "逸志想鸿冥，腼颜羞雉啄。",
            "于焉得真趣，豁若解其缚。",
            "环窗惟载籍，一视等糟粕。",
            "了了见本来，端如契圆觉。",
            "冲襟游汗漫，高步趋广莫。",
            "同心有名儒，摄官在戎幕。",
            "学识造渊醇，词章臻炳铄。",
            "良骥服盐车，白驹絷场藿。",
            "念昔始倾盖，考正于狐貉。",
            "韵宇凛可钦，标致湛无著。",
            "觞豆陪余欢，翰墨时间作。",
            "晨嬉风力劲，夜语霜威虐。",
            "屈指两炎凉，流年信回薄。",
            "九重跻帝德，四海绝民瘼。",
            "南征奠蛮侮，西戍弭戎掠。",
            "吾道斯为亨，君才顾何怍。",
            "行当坐天禄，看书资笔削。",
            "不然冥成均，阐教助飞跃。",
            "冠绶追英游，林泉谢远诺。",
            "胡为怀故乡，逝将依负郭。",
            "古都富城市，比屋丽金雘。",
            "甲第临江壖，胜槩夺云壑。",
            "曲沟环渌塍，激涧度危彴。",
            "升高或扪萝，厉急辄遗𪨗。",
            "驯禽栖几席，幽花堕杯杓。",
            "渔樵频问讯，童稚杂欢噱。",
            "寻步陟兰屿，选胜望菌阁。",
            "此虽美无度，乌知乖所学。",
            "待时既韫玉，税驾宜振铎。",
            "忠告冀毋忽，投分匪轻托。",
            "野芹称美献，行潦资远酌。",
            "睠言效悃愊，岂止事嘲谑。",
            "知君须多暇，过我当如昨。",
            "茗饮无俗情，疏餐有真乐。",
            "论文穷九畴，议武贯三略。",
            "谁主复谁宾，此意良不恶。"
        ],
        "notes": "",
        "id": "d316d320c79cb60aedf49c1ad5b800ac"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "题诸暨王秀才华轩",
        "preface": "",
        "paragraphs": [
            "卜居远喧阗，山中有清意。",
            "中为风月轩，周诗得标置。",
            "琴书道自乐，花柳春争媚。",
            "纷华非所事，安恬养天智。",
            "君家逸少后，芬芬今不坠。",
            "文章擅场屋，孝弟先闾比。",
            "小淹何足嗟，懿德天所秘。",
            "酝藉勿感慨，云雷起平地。"
        ],
        "notes": "",
        "id": "042db903777889a5caf0b0269dc2838e"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "次韵叶权之南宫春兴",
        "preface": "",
        "paragraphs": [
            "三年客京华，雰埃侵鬓绿。",
            "花时岂相关，藜藿欣自足。",
            "故春锁胶庠，庭槐如兔目。",
            "沂风清昼吟，璧水泛晨瞩。",
            "今我复来兹，芳菲照华屋。",
            "日长帘幕深，欠伸倦晴燠。",
            "英英同舍郎，文采命骚仆。",
            "真想寄吟哦，诗坛令何肃。",
            "惟时届清明，千官赐休沐。",
            "我事未渠央，矧敢念归宿。",
            "何当榜贡书，诸生骇神速。",
            "君歌我乃赓，聊以慰局趣。"
        ],
        "notes": "",
        "id": "756c7c9e99527010d466115efec90cd5"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "再次前韵赠叶权之",
        "preface": "",
        "paragraphs": [
            "广文新决科，恩袍鬭春绿。",
            "香名满众耳，要路策高足。",
            "阿房得第五，中眉嗟志目。",
            "平明趋省门，容仪耸旁瞩。",
            "廪薄虽屡空，润身非润屋。",
            "朅来锁南宫，迨此东风燠。",
            "吟哦夜不休，立侍窘童仆。",
            "诗成字字清，华星点秋肃。",
            "中含不尽意，往往念归沐。",
            "遥知卧鸱夷，独酌慰斋宿。",
            "云谁可与饮，邻有三不速。",
            "篇卷正沉迷，当以从事趣。"
        ],
        "notes": "",
        "id": "c7817f394985255aad28c7873af9c9d2"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "次韵答翟公巽见戏",
        "preface": "",
        "paragraphs": [
            "鞘中长铗鸣，将军出天山。",
            "前驱七萃士，铁衣照朱颜。",
            "万马饮瀚海，丸泥封玉关。",
            "何必学孙吴，功成谈笑间。",
            "西顾浄无尘，仰视太白闲。",
            "归来佐天子，坐使淳风还。"
        ],
        "notes": "",
        "id": "b83547b3e8a2c7d1155c94350b1a8269"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "赠明智大师",
        "preface": "",
        "paragraphs": [
            "上人真法器，根性宿明悟。",
            "阅书一再过，覆诵绝遗误。",
            "教乘浩无涯，秋毫析纷互。",
            "援证穷理窟，辞源百川注。",
            "晓堂列圆顶，瞻仰祛未晤。",
            "执热濯清风，中痟饮甘露。",
            "莹如壶中冰，洁如机上素。",
            "鳞角虽出群，豹文方隠雾。"
        ],
        "notes": "",
        "id": "ad49765d230111d0b8d8bcd3b9c8dd47"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "送安宣义还雒阳",
        "preface": "",
        "paragraphs": [
            "学省无吏窘，官稳如林丘。",
            "寮采得之子，一语消百忧。",
            "虀盐对晨饷，菘韭余时羞。",
            "淡薄本同适，言归异初谋。",
            "亲庭奉喜庆，退有园池幽。",
            "乐事迺如此，揽执安肯留。",
            "尘区饶滞念，役役无时休。",
            "冲襟得高躅，视身等虚舟。",
            "嵩少多逸士，盍往从之游。",
            "相见试举似，此语颇胜不。"
        ],
        "notes": "",
        "id": "65c869219999e38213990b2de15ddbc2"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "送赵节推沿檄还乡",
        "preface": "",
        "paragraphs": [
            "蚕月舒以长，麦天和更清。",
            "初荷吐香芽，新蒲生紫英。",
            "济济幕中客，眉间黄生明。",
            "膏车指乡国，言归奉寿觥。",
            "上堂拜嘉庆，喜雨沦飞甍。",
            "斑衣学古戏，芳兰逗春荣。",
            "世态今犹昔，万绪水火争。",
            "奔驰浪自苦，心胸沸庖烹。",
            "贤哉吾景崇，养志轻利名。",
            "效官求便郡，晨暮请安平。",
            "兹行天所佳，祥烟送晓征。",
            "要当感星聚，岂徒资月评。"
        ],
        "notes": "",
        "id": "a7a670e94df257ac12eca07a5bb42c0b"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "送曾正直",
        "preface": "",
        "paragraphs": [
            "往岁别君去，匆匆殊未餍。",
            "来兹谐宿愿，一笑忘虀盐。",
            "俛仰复去我，促装难暂淹。",
            "重江逼潮信，挂席程欲兼。",
            "诸暨号繁剧，牒诉纷黎黔。",
            "君才古循吏，公庭耿秋蟾。",
            "借留适民愿，坐变六凉炎。",
            "政术久弥励，谣颂喧闾阎。",
            "朝廷方吁俊，延访降宸严。",
            "行矣决显用，此理君奚占。"
        ],
        "notes": "",
        "id": "b33bafe10796c338f962a28af18883d5"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "李县丞美替作此诗饯之",
        "preface": "",
        "paragraphs": [
            "东阳见夫子，格调骇心目。",
            "相逢恨不早，请违何太速。",
            "咄咄空中字，便便榻间腹。",
            "暂留肠九回，言归日三卜。",
            "到家乐应颠，登舟喜堪掬。",
            "题桥释旧誓，弹冠俟新沐。",
            "偃蹇何足嗟，君看松与竹。"
        ],
        "notes": "",
        "id": "869350fd2dfd5c3fa3f48a32c47a34e7"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "友人有小石数颗以余酷爱将辍惠佳者唯求一诗赋以赠之",
        "preface": "",
        "paragraphs": [
            "公子有佳石，丹碧非一状。",
            "磊磊不盈掬，巧夺三山状。",
            "贮以白玉斗，挹注秋滉瀁。",
            "有如澄江浄，隠映朝霞上。",
            "泮林官独冷，悦此助清旷。",
            "唯求诗句易，于焉窥雅尚。",
            "山阴昔换鹅，流传信非妄。"
        ],
        "notes": "",
        "id": "d412a0e20bd10aeafa9040e77e8d9aec"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "同吕文刚吴邦献马子才赋白菊得采字",
        "preface": "",
        "paragraphs": [
            "红紫春争妍，那复俟秋宰。",
            "兹花如端人，凌飙振辉彩。",
            "英英剪轻云，粲粲络珍琲。",
            "天清月色留，日淡霜华在。",
            "高标比松竹，芳气压兰茝。",
            "飘零饫夕餐，韡韡富晨采。",
            "中有神仙滋，收功逸而倍。",
            "调丹杂樗楮，服之毋豫怠。",
            "能驻好容颜，延龄向千载。",
            "事著抱朴书，刘生岂予绐。"
        ],
        "notes": "",
        "id": "8b4093443802a3b6da1dfbcec6dc265c"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "次韵张察推咏密印竹轩",
        "preface": "",
        "paragraphs": [
            "卫尉才豪虽卓绝，溺志奢淫愧明哲。",
            "罗绮丛中醉复醒，趁拍佳人不成列。",
            "黄门侍郎天机深，傲世忘荣事高洁。",
            "侯印公主不解颜，好竹之心了无节。",
            "纷华必竟致青螺，恬澹有谁赓白雪。",
            "此君佳致识者稀，千古清风与明月。",
            "高僧欲现菩提心，种竹满轩功未彻。",
            "婵娟人共得观临，萧瑟师当知演说。",
            "率然相造师勿嗔，胜游本为吾僧设。",
            "对君不惜洛生吟，更待诗酣歌一阕。"
        ],
        "notes": "",
        "id": "1dfe39b6d06d9e082ed8d3ce58b4acd8"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "次韵鲜于学录太一宫海棠",
        "preface": "",
        "paragraphs": [
            "巍巍楼观神君宅，昼锁眠鱼断人迹。",
            "嚣尘不到春自浓，海棠绕砌花如织。",
            "日窥绛彩艳朝霞，露浥芳苞点灵液。",
            "枝侵香雾拂桁梧，乘风欲鬭蜿虹赩。",
            "都城三月赏花天，争骋纤骊并赭白。",
            "广文官冷苦无悰，偶到殊庭欣有得。",
            "娇娆初值欲开时，回视群葩澹无色。",
            "许昌风雅讥少陵，玉垒绕山夸蜀客。",
            "岂知移根古寿宫，瑶草华枝伴蕃殖。",
            "雨余浓丽应更妍，负赏牵吟心未息。"
        ],
        "notes": "",
        "id": "00d671c78833505ce88e7747554dcedc"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "赴省试到阙偶成",
        "preface": "",
        "paragraphs": [
            "去年隋隄一丈雪，雪路苦寒那可行。",
            "行人畏寒兼畏滑，满蹊坚冰如鉴明。",
            "行装人与马成二，身不自惜旁人惊。",
            "崎岖千里到京阙，痛定回思双泪倾。",
            "伊予少小亲翰墨，应敌岂解前无勍。",
            "今者西来皆计吏，妄与群俊争文鸣。",
            "无田归耕曷为养，得失未易秋毫轻。",
            "作歌聊用写情素，拥鼻微吟同洛生。"
        ],
        "notes": "",
        "id": "944fb332004a39cdd1332cd819026593"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "兰溪叶宰以某阻水治山顶僧舍见邀作此诗以谢",
        "preface": "",
        "paragraphs": [
            "月轮一夜离天毕，山川吐云翳朝日。",
            "飞廉吼空驰霹雳，雨势霶𩃱两溪溢。",
            "横流不复相望轶，浪花飞起三千尺。",
            "我时舣舟酣战栗，眼看民居半沉溺。",
            "邑令之贤谁等匹，为治公居寄家室。",
            "顾盼奔涛心暇逸，寓居恰倚青山脊。",
            "吁嗟此惊身未历，折腰远来甘恐惕。",
            "餐霞先生今铩翼，附郭相君无所食。",
            "愁霖谢子虽非敌，少宦徐郎良未怿。"
        ],
        "notes": "",
        "id": "7e67241f7231da2bbc4ed5277ad248e4"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和岑运使题赵吏部容膝斋诗",
        "preface": "",
        "paragraphs": [
            "公不见金谷楼台插寥廓，珠玑映出琉璃薄。",
            "满甑青螺甲第空，富贵回头惊旅泊。",
            "又不见渊明三径似元卿，蓝缕茅簷仅容著。",
            "心知侈汰非远谋，寄傲南窗安所托。",
            "二子薰莸古至今，遗臭传芬皆自作。",
            "中郎天机湛秋水，涵泳源流潄芳酌。",
            "小斋容膝思易安，顾盼俗缘嗟自缚。",
            "琴书对眼助清闲，杖履从人笑疏略。",
            "红尘一点不到处，只许炉香度帷箔。",
            "吁嗟淡静世所艰，此味要之属丘壑。",
            "能以膏粱甘寂寥，道德高风信玄邈。",
            "真长标置自非凡，区区乃念东山乐。",
            "见嗤逸少固所宜，讵识此生如寄壳。",
            "会须掩关友松菊，俗子扣门从剥啄。",
            "挥残麈尾虽可佳，弄绝韦编良不恶。"
        ],
        "notes": "",
        "id": "b025b1ef7a89b5e5ba739b2e1c53892a"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "为陈秀才题墨妙堂",
        "preface": "",
        "paragraphs": [
            "宝池当几润滑并，蟾蜍玉窦寒泉倾。",
            "墨花泛泛花脚轻，云牋皎皎月色明。",
            "凝然嗣将先管城，一扫神怪吁难名。",
            "腾龙舞凤相回萦，倒日翻星草隶行。",
            "或如悬崖倚孤撑，又如脱兔驰万兵。",
            "猿攀虎怒势争鲸，奔蜃骇驶波浪惊。",
            "篆斯隶邈草伯英，钟蔡卫索更品评。",
            "逸少兼之集大成，寥寥千载无与京。",
            "鼠须蚕茧秘迹清，玉华遗言同誓盟。",
            "埋藏不计申与庚，模踪间出相光晶。",
            "太丘佳士天气清，访求宝字金满籯。",
            "编联轴卷纷纵横，名家诸妙皆有声。",
            "文余高致超八闳，深求众法窥忘情。",
            "会当临池染澄瀛，银钩万字挥峥嵘。"
        ],
        "notes": "",
        "id": "4759b1226994161ce586bdfb4f5a8c93"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "送叶朝奉",
        "preface": "",
        "paragraphs": [
            "夫君才调天所旌，胸襟洞然秋月明。",
            "两以文章对集英，老拳再中匠者惊。",
            "割鸡已咏刘江陵，盘根错节君所轻。",
            "断蛟剸割无能撄，懿效翘然宜汇征。",
            "列章论荐仁且明，炎凉三岁歌有成。",
            "千室不放休车行，斑衣归学婴儿声。",
            "灵椿丹桂芬芷蘅，上堂献寿乐事并。",
            "余欢洽比赋丁丁，我之别兮不识情。",
            "君之爱我勤且诚，祝君转飞九万程，男儿功业贵峥嵘。"
        ],
        "notes": "",
        "id": "0f85187aee8a63f67465215f12280808"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "上毛运使",
        "preface": "",
        "paragraphs": [
            "人各有求心靡同，世路奔驰如捕风。",
            "我独不愿万户封，悁悁所愿识毛公。",
            "我公高才真国器，酝藉聪明天所秘。",
            "子师气格千里驹，广基文章一枝桂。",
            "学优入仕斯义荣，我公所至皆可称。",
            "来暮已歌廉叔度，去思还似谢吴兴。",
            "天心忧勤念方面，外台遴选皆英彦。",
            "我公所至绰有声，炯炯精金经百炼。",
            "昨夜使星入斗牛，鹊声晓送传书邮。",
            "报言有诏下天阙，公按滨江十四州。",
            "审报已真惊且喜，入户不知摧屐齿。",
            "拜尘潘子行有缘，倒屣蔡公何敢拟。",
            "自嗟此诚今未通，何时垂翅附冥鸿。",
            "眉间黄色已可庆，襟怀不复叹秋蓬。",
            "公不见张华一赋致高位，阮瞻三言得清议。",
            "刻画无盐虽有心，滓秽太清徒自愧。",
            "朝廷言路方坦夷，比年汉诏下天墀。",
            "所念渊明方为米，会须平子为玄题。"
        ],
        "notes": "",
        "id": "4916951c2a042efe033e3ce9d73a458c"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "答王及之贤良见寄",
        "preface": "",
        "paragraphs": [
            "公圭侯印人所优，利锁名缰吾所羞。",
            "耿耿有怀非隠忧，思得佳士从之游。",
            "今年折腰来佐县，辞采接君心自见。",
            "怀刺过寻不问程，剥啄扣关谐所愿。",
            "谁云白首交如新，倾盖相逢如故人。",
            "囊中制作绝伦类，和璧隋珠无足珍。",
            "心醉归来书文室，却怪前宵梦椽笔。",
            "至音寂寞知者稀，安得论文永足日。",
            "可嗟吏道事奔驰，信信不见元紫芝。",
            "胸襟不复忧鄙吝，圆缄寄我愁霖诗。",
            "得诗三复云牋卷，喜气填膺光满面。",
            "一首能轻万户侯，绿发幸交三语掾。",
            "我今尔耳何为哉，汗漫如君心自灰。",
            "为君挹尽双溪水，不发纤尘污两耳。"
        ],
        "notes": "",
        "id": "fb6454f6e510f23edf77822564086c60"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "醉歌行次韵",
        "preface": "",
        "paragraphs": [
            "尝闻醉乡之乐真且全，青州从事乡之贤。",
            "杯铛三百沃轩旷，眼看万有心陶然。",
            "平生不识饮中趣，糟浆逆鼻忧颓颠。",
            "捧甖徒知咏酒颂，侧弁未始陪宾筵。",
            "丈人襟怀湛秋水，尘埃涤尽中恬渊。",
            "美哉家酿藏之久，誓可与饮无留涓。",
            "宴开设此杯中物，意如割炙何勤虔。",
            "欢诚感激忘既醉，是日饮兴轻金船。",
            "房栊蚕老舒长昼，郊野麦秀清和天。",
            "主人放怀客尽量，谈间标韵凌云烟。",
            "醉歌耳热匪吾事，两腋清风同玉川。",
            "愿言乘兹腾倒景，清都谒帝罗群仙。",
            "酒阑逸思不可遏，笔端诗句如奔泉。"
        ],
        "notes": "",
        "id": "d663389a7e9da3653e3f8f6676108ff8"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "求画",
        "preface": "",
        "paragraphs": [
            "伯父有画美且都，丹青仿佛颜色渝。",
            "尘埃渍渍相染污，惟有笔画存规模。",
            "隔步看之有若无，想像人物沦烟芜。",
            "刲羊刺鹿皆糢糊，皮毛狼籍血盘盂。",
            "巨索悬鼎地为炉，薪火炎炎胜西隅。",
            "庖人握刀盼精麤，几上兽肉纵横铺。",
            "中有一人与众殊，戴帽被甲腰属镂。",
            "昂藏形貌长髭须，眼看手指如典徒。",
            "一奴秃首携酒壶，酌之饮众苏劳痡。",
            "众人得酒停烹屠，延颈饮之举两腢。",
            "有坛数级如𬮱阇，坛侧毅然一武夫。",
            "负弓韬矢手执殳，左右不敢肆阚𨵦。",
            "此是胡中祭天图，故应先日事庖厨。",
            "微生见之尝觊觎，好之不啻千金姝。"
        ],
        "notes": "",
        "id": "16a4cde5e3c6c52cbfd8eea42b410ba4"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "赠宗室顺国军节度使开府仪同三司仲公",
        "preface": "",
        "paragraphs": [
            "仪比公槐峻，恩分将钺华。",
            "楚诗能教子，沛易自名家。",
            "较艺联千佛，藏书阅五车。",
            "风猷齐往哲，岂谓史臣夸。"
        ],
        "notes": "",
        "id": "de7c0fc0d7ac5af5d240080a187257be"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "挽赠开府仪同三司朱公二首  其一",
        "preface": "",
        "paragraphs": [
            "戚畹联荣久，三朝慕遇隆。",
            "身虽居宠贵，志益守谦冲。",
            "闻誉扬中外，哀荣备始终。",
            "新阡标氏族，官是汉仪同。"
        ],
        "notes": "",
        "id": "84b330cbae085a2bd40b1e2ffbd0cec5"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "挽赠开府仪同三司朱公二首  其二",
        "preface": "",
        "paragraphs": [
            "襄事涓辰吉，华旌拂晓参。",
            "车舆尊广陌，宅兆指遥岑。",
            "寂寂泉扃閟，冥冥隧路深。",
            "堪伤纯孝子，挥泪血沾襟。"
        ],
        "notes": "",
        "id": "4514e1e0d5bfe35a3567af12c6823662"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "挽秘阁校理知湖州余使君二首  其一",
        "preface": "",
        "paragraphs": [
            "桂籍冠群英，惊人在一鸣。",
            "溯风淹鹢路，击水失鹏程。",
            "已协三刀梦，空嗟五鼓声。",
            "惟应文苑传，不愧史臣评。"
        ],
        "notes": "",
        "id": "69e89dfa65879ed930c31126083a14ae"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "挽秘阁校理知湖州余使君二首  其二",
        "preface": "",
        "paragraphs": [
            "惟昔都门别，于今岁屡更。",
            "周旋如昨日，慷慨叙平生。",
            "短牍方传鲤，长歌未报琼。",
            "仁贤何太啬，此理信谁明。"
        ],
        "notes": "",
        "id": "a627723d8ee445bf1df244aadc6fc590"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和刘著作伟明贡院即事韵",
        "preface": "",
        "paragraphs": [
            "簪绂千龄会，朝廷百度明。",
            "规摹追古治，符瑞协炎精。",
            "九叙民歌遂，三阶夜彩平。",
            "秉文称济济，乐育咏菁菁。",
            "经术渐摩久，人材长养成。",
            "礼闱参众听，文鉴肃群情。",
            "预贡观能吏，来游尽硕生。",
            "胸襟穷底蕴，头角竞峥嵘。",
            "蔌蔌珠玑堕，喧喧虎豹争。",
            "气冲牛斗动，词感鬼神惊。",
            "收视疑无我，湛思讵有声。",
            "袍纷晨雾委，帻岸宿云横。",
            "纳试庭除晚，遄归步武轻。",
            "身虽同脱鞅，心亦类摇旌。",
            "三级看鳞化，千金想睇迎。",
            "膏粱搜卫霍，行伍擢韩英。",
            "巧思怜金注，尘言沮海行。",
            "正迷花锦乱，忽睹玉壶清。",
            "奥义窥儒寝，纯音发帝茎。",
            "铅刀惭利割，瓦釜失虚鸣。",
            "已奏青钱选，初闻白雪赓。",
            "句从天外得，思与海同倾。",
            "相对一杯酒，当前二尺檠。",
            "诗坛瞻宿将，笔阵却骁兵。",
            "函剑腾秋紫，霜钟激夜铿。",
            "请降衔许璧，引过负廉荆。",
            "水落崖方露，犀燃怪自呈。",
            "川吟愁燕雀，林啸栗鼯鼪。",
            "莫逆谐心赏，相从与愿并。",
            "尘风传胜语，鼎浪阅名烹。",
            "待报迟星使，摅怀頼墨卿。",
            "何当启鱼钥，寒食尚留饧。"
        ],
        "notes": "",
        "id": "ef6464ae8c35a506669bb98e2493f91d"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "蒋颖叔生日",
        "preface": "",
        "paragraphs": [
            "宗派源流远，家声竹帛垂。",
            "灵晖钟岳渎，吉梦袭熊罴。",
            "夙擅乡评美，寻膺国士知。",
            "文章追往哲，学识判群疑。",
            "试若穿杨叶，科如摘颔髭。",
            "绣衣趋观阙，霜简照轩墀。",
            "谏拂龙鳞逆，身探虎穴危。",
            "忠猷耸鸳鹭，直气慑狐狸。",
            "要路淹风鹢，丹心比日葵。",
            "使台专漕挽，帅阃肃边陲。",
            "久鬰公台望，初还辇毂时。",
            "缿筩争讼息，囊櫜寇攘衰。",
            "莲炬惊宵漏，花砖候晓曦。",
            "暂分方面寄，复演禁林词。",
            "廊庙先图任，枢衡遂倚毗。",
            "雍容承昼接，密勿奉畴咨。",
            "已冠中枢府，犹虚百斛姿。",
            "两轓将画鹿，五总旧名龟。",
            "儒效流弦吹，王功镂鼎彝。",
            "更增箕翼寿，余庆在庭芝。"
        ],
        "notes": "",
        "id": "f999e5543c4bfe16d88d4e4815f182de"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "许冲元生日",
        "preface": "",
        "paragraphs": [
            "良月当初吉，昌时叶半千。",
            "气钟奎壁粹，寿禀角亢全。",
            "殖学优前哲，香名自妙年。",
            "文章魁桂籍，风采冠樱筵。",
            "要路谐先据，清班阅屡迁。",
            "芸书雠甲乙，黼坐谒温宣。",
            "丹陛趋文石，彤庭咏绮钱。",
            "云梯滋稳步，风翮正孤骞。",
            "清切陪华跸，雍容进迩联。",
            "夜归惊宝烛，晓直候花砖。",
            "余力兼京辅，能声映简编。",
            "寇清桴鼓绝，讼息缿筩捐。",
            "入谢虽言迈，徂齐遽式遄。",
            "词林俄再入，政辖遂详延。",
            "鲠议违时去，丹心许国坚。",
            "赐环朝帝所，曳履上星躔。",
            "枢宪仍图旧，岩廊庆得贤。",
            "珥珰鸾渚上，鸣佩凤池边。",
            "默识通伦类，先几炳眇绵。",
            "龙辀迎舜日，鼇柱拱尧天。",
            "夹毂占轓鹿，飞冠兆冕蝉。",
            "鹤龄偕集木，龟算等巢莲。",
            "丙魏君臣契，韦平父子传。",
            "功成五福具，永作地行仙。"
        ],
        "notes": "",
        "id": "74dad9631e0e0c28763e3c3df495bcf7"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "恭和元日受宝诗二首  其一",
        "preface": "",
        "paragraphs": [
            "圣主规模冠百王，考兹秦宝欲更张。",
            "玉因天授来殊域，工与神谋轶旧章。",
            "群辟竦观称万寿，广廷昭受袭多祥。",
            "宸慈特纪千龄遇，诗似奎躔夜吐光。"
        ],
        "notes": "",
        "id": "9dc593dde7650738d67ea98d707e76cb"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "恭和元日受宝诗二首  其二",
        "preface": "",
        "paragraphs": [
            "层墀班序列华绅，万岁声中八宝陈。",
            "映日浮筠盈黼座，如虹佳气绕枫宸。",
            "珍符休显光图牒，惠泽汪洋浃士民。",
            "天佑圣神方锡羡，从兹诸福与诗新。"
        ],
        "notes": "",
        "id": "d68b3bd7de503769cb3ed322ee645219"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "恭和御制回銮诗二首  其一",
        "preface": "",
        "paragraphs": [
            "日转蓬瀛诏跸归，晚阴风色倍清微。",
            "从教小雨沾花润，不放纤尘傍辇飞。",
            "万井欢心陪盛观，盈涂嘉颂纪鸿徽。",
            "时和岁稔民同乐，古昔升平似此稀。"
        ],
        "notes": "",
        "id": "520e838b85e4200a62d680faf7afc65c"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "恭和御制回銮诗二首  其二",
        "preface": "",
        "paragraphs": [
            "十万宫花簇马归，宜秋门道晚阴微。",
            "云随香雾相萦去，尘傍珠鞯不敢飞。",
            "盛事传为尧壤颂，薰风催入舜琴徽。",
            "年年池苑春如许，天子持盈燕幸稀。"
        ],
        "notes": "",
        "id": "26d2afa314d924afcc368987bb19e3e2"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "恭和御制幸池诗",
        "preface": "",
        "paragraphs": [
            "乘时游豫属皇明，芝盖重临太液清。",
            "鹓鹭旧臣称寿斝，鱼龙嘉戏出僊瀛。",
            "长堤映柳千门启，翠水涵空一鉴平。",
            "天意自同民意乐，无知草木解欣荣。"
        ],
        "notes": "",
        "id": "854f96c85f57602b60a876ad37abc7b2"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "恭和御赐阳德观碧桃溪新竹诗",
        "preface": "",
        "paragraphs": [
            "三千迸箨拂朝云，想见坤祇夜骏奔。",
            "嶰谷抡材闻古帝，桃溪呈瑞属神孙。",
            "如犀亟应丝纶命，带粉初萦雨露痕。",
            "欲测九重宸算永，会须亿万数灵根。"
        ],
        "notes": "",
        "id": "747c36b560b9108674126f75a3b9c068"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "恭和御制朵楼特宴之什",
        "preface": "",
        "paragraphs": [
            "东阙岧峣宴特颁，楼前宝烛万星寒。",
            "鼓声泛乐鼍灵震，𬬻篆回风翠凤盘。",
            "积有嘉祥占岁稔，宠因芳夕庆时安。",
            "厌厌既醉君恩重，归路繁华缓辔看。"
        ],
        "notes": "",
        "id": "d93b93499ac9b1fd8c4dd4d585f12d14"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "次韵祝通直甘露诗二首  其一",
        "preface": "",
        "paragraphs": [
            "圣心天意两无违，露洒文昌若应机。",
            "甘自蜜房分瑞液，莹疑蟾窟借圆辉。",
            "遍装丛柳春争丽，高应晴空午不晞。",
            "岂止臣民胥鼓舞，故应殊裔亦心归。"
        ],
        "notes": "",
        "id": "7ffc5bdde24113a79992a17a26945155"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "次韵祝通直甘露诗二首  其二",
        "preface": "",
        "paragraphs": [
            "露液无声降自天，清英含味满丘园。",
            "日中垂溜真珠落，风后寒澌杂珮翻。",
            "呈瑞未央曾纪岁，袭芬仪凤亦更元。",
            "广寒应德彰嘉祉，臣子相看眉宇轩。"
        ],
        "notes": "",
        "id": "eeb3c64c3dbf1916c512bc551474292a"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "恭和御制以节近嘉平时雪骤应诗",
        "preface": "",
        "paragraphs": [
            "翳翳同云结晚阴，六花宵降耸瑶林。",
            "一犂共庆农畴足，四海安知帝力深。",
            "阳位涓成初奠玉，真祠昭谢正斋心。",
            "况当节纪嘉平近，时雪时旸自溥临。"
        ],
        "notes": "",
        "id": "6b90a1eab23fdd075961a77ef1b908bb"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "恭和御制元会之次日嘉雪应候锡宴于公相之第诗",
        "preface": "",
        "paragraphs": [
            "三元盛礼冠年华，翼日朝隄雪覆沙。",
            "端为圣时调玉烛，故当余腊雨天花。",
            "万箱占瑞民胥庆，青辂迎春节尚遐。",
            "锡宴赐诗知有喜，自应和气浃潜芽。"
        ],
        "notes": "",
        "id": "d5a51dc01681350a689fc35e07b16367"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "恭和御制以嘉雪愆候躬致恳祷精意上孚灵贶昭格己卯庚辰降雪盈尺赐相臣诗二首  其一",
        "preface": "",
        "paragraphs": [
            "皇心闵雪正倾祈，盈尺呈祥靡愿违。",
            "润浃土膏占岁稔，和生民气敌𬬻辉。",
            "千门琼瓦连云耸，九陌瑶花扑面飞。",
            "圣德格天超旷古，更须宸翰述沉几。"
        ],
        "notes": "",
        "id": "b821f33cf3a533a6bee280466c19b117"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "恭和御制以嘉雪愆候躬致恳祷精意上孚灵贶昭格己卯庚辰降雪盈尺赐相臣诗二首  其二",
        "preface": "",
        "paragraphs": [
            "嘉平纪月近正端，时雪时旸轸念宽。",
            "云色乍收银阙角，月华徐转彩旗竿。",
            "映阶积素光相射，迎吹余花舞向阑。",
            "最是三农知岁乐，欢欣无复叹祁寒。"
        ],
        "notes": "",
        "id": "1a1a2311a620ce48069eb27823a166ce"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "恭和御制喜雪",
        "preface": "",
        "paragraphs": [
            "需宴宸章次第颁，祥霙宜入咏歌间。",
            "心知旦暮千龄遇，目睹声诗六义还。",
            "治格雨旸皆顺序，庆均朝野共怡颜。",
            "微臣叨预承恩列，赓和才菲若负山。"
        ],
        "notes": "",
        "id": "60bf3075d953d92963436553071358fe"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "恭和御制观傩诗",
        "preface": "",
        "paragraphs": [
            "日近新正腊已残，冬冬傩鼓响晴寒。",
            "神资飒爽来群祀，舞节蹁跹应七盘。",
            "门磔交修邦典备，物疵销尽里民安。",
            "欲知圣主忧勤意，深拜宸章仔细看。"
        ],
        "notes": "",
        "id": "762176540cc1b436ae11df32c54567b5"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "次韵和吴右丞恭览神宗皇帝御集诗",
        "preface": "",
        "paragraphs": [
            "永裕规橅映万春，孝思今见圣心循。",
            "仁言尽集丝纶旧，细札初刊琬琰新。",
            "盛比钧天张九奏，丽如华衮绘三辰。",
            "迩僚拜赐荣怀甚，亦辍余编宠谏臣。"
        ],
        "notes": "",
        "id": "97676c311e4df09ea0d5593a36e340d7"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "次韵伯父元夕有感",
        "preface": "",
        "paragraphs": [
            "往岁元宵寓帝京，天光黯淡雪奔腾。",
            "扬镳公子罗千骑，随计书生对一灯。",
            "旧事悠悠频入梦，新愁鬰鬰更填膺。",
            "低头懒看南轩月，拨尽炉灰对好朋。"
        ],
        "notes": "",
        "id": "9056288bf5183169e73f443c2e7c8739"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "试灯日侍亲游戒珠寺",
        "preface": "",
        "paragraphs": [
            "雪花新霁玉云闲，庆侍来游古蕺山。",
            "税驾且需明月上，捧觞徐戏彩衣还。",
            "楼台灯火青冥外，市井笙歌缥缈间。",
            "膝下欢娱谁与共，棣华相对醉酡颜。"
        ],
        "notes": "",
        "id": "eacf9f1497a10caceb5869990c70e024"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和中书梁侍郎君臣庆会阁赐御筵诗",
        "preface": "",
        "paragraphs": [
            "巍巍层阁倚云开，阁上书从帝所来。",
            "率土士民瞻庆会，华筵樽俎幸参陪。",
            "宸文正比天文丽，春力应随笔力回。",
            "主圣臣贤千载遇，欲形歌颂愧非才。"
        ],
        "notes": "",
        "id": "7220971e313c5dca457102449048a72c"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和中书梁侍郎喜雪赐御筵诗",
        "preface": "",
        "paragraphs": [
            "康庄雪景曜重关，宴锡潭潭府第间。",
            "爱日似随人意出，祥风时泛乐声还。",
            "欢谣已见喧民俗，喜气遥知动帝颜。",
            "温诏许持金斝醉，戴恩同祝寿如山。"
        ],
        "notes": "",
        "id": "1d5c1f4fc0ada1415201b852b4f37f0f"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和蒋秀才牡丹次韵",
        "preface": "",
        "paragraphs": [
            "如霞如锦色何鲜，映日欹风特地妍。",
            "独占一春疑得势，平欺群卉若当权。",
            "自知丽艳能倾国，须放香苞趁禁烟。",
            "花市试询桃李价，从今不直半分钱。"
        ],
        "notes": "",
        "id": "d694f608ef1229d8d5c5734f0cc93a61"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "次韵阮承书咏桃花菊六月开",
        "preface": "",
        "paragraphs": [
            "怪来篱下欲成蹊，菊似桃花赏客迷。",
            "清郁虽同彭泽迳，娇红全是武陵溪。",
            "露沾宿蘂金丝润，日炙繁英玉叶低。",
            "占断春光与秋色，薰风特地与留题。"
        ],
        "notes": "",
        "id": "5a63b460bdac6593463ba8d8142c8039"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和余秀才游绿浄堂以诗见寄",
        "preface": "",
        "paragraphs": [
            "佳名谁为牓岖岑，牵惹诗翁蹑屐寻。",
            "绿外清风先见竹，静中新啭不妨禽。",
            "沈酣山水真君事，汩没文书岂我心。",
            "待拨频烦聊一赏，振衣闲坐洛生吟。"
        ],
        "notes": "",
        "id": "a066cab54117976570f984f509278b2f"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "次韵题任承事清乐斋",
        "preface": "",
        "paragraphs": [
            "尘襟涤尽更无余，两字名斋信起予。",
            "物外清标轻绂冕，闲中乐事付琴书。",
            "兰生阶砌青春好，槐覆门庭过客疏。",
            "更有孤吟写幽思，篇成浑似琢璠玙。"
        ],
        "notes": "",
        "id": "b30a4760146ac83f90da107a015554c1"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "咏蒋秀才西轩诗",
        "preface": "",
        "paragraphs": [
            "园池佳处辟幽轩，西揖湖光入坐筵。",
            "药本自生芳草地，花阴长到夕阳天。",
            "就闲颇似陶潜迳，适意何须范蠡船。",
            "此览清虚有真趣，不劳他境觅林泉。"
        ],
        "notes": "",
        "id": "9c7ad4ee82db50e68328796c3fc0c4ae"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和元卿二首  其一",
        "preface": "",
        "paragraphs": [
            "水根山脚最荒凉，子隠颓祠足感伤。",
            "廊庑倾颠春草绿，门庭寂静野花香。",
            "闻之自可成酸鼻，见此如何不断肠。",
            "追想旧踪徒怅望，淡烟浅露忽斜阳。"
        ],
        "notes": "",
        "id": "bae059aeb9e24155e59a59ba3bbc847c"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和元卿二首  其二",
        "preface": "",
        "paragraphs": [
            "荆吴豪俊最缤纷，功烈平西自出群。",
            "节操不惭张御史，功名终似李将军。",
            "安仁句语聊书实，宣佩声猷更袭芬。",
            "岂谓千年有遗恨，数间颓屋枕溪垠。"
        ],
        "notes": "",
        "id": "c2a68f24da349ee3dc73814d7426d8a7"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "知县沈奉议所至榜双清于书室诸公篇咏甚多猥以见属辄赋四韵",
        "preface": "",
        "paragraphs": [
            "燕居随处榜双清，借问何修称此名。",
            "迹似壶中冰莹洁，心如潭底月澄明。",
            "棠阴人散红尘静，炉篆香飘翠雾轻。",
            "不必林泉堪寄傲，林泉虽胜尚关情。"
        ],
        "notes": "",
        "id": "a54195e3360f45fe16db95357372a630"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和四十伯父见寄二首  其一",
        "preface": "",
        "paragraphs": [
            "入夏情怀转不中，多愁多病愈乖慵。",
            "匡诗该博终难继，蒋迳幽闲颇愿从。",
            "頼得古文消日月，更无佳友话心胸。",
            "吾宗幸有边经笥，却得时时一叩钟。"
        ],
        "notes": "",
        "id": "432cacbd6a4ed78d790a109c34ff6b26"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和四十伯父见寄二首  其二",
        "preface": "",
        "paragraphs": [
            "比来维日捧诗筒，久废吟哦觉懒慵。",
            "韵险不容更属和，意勤须索强随从。",
            "深思往往花盈睫，得句常常汗浃胸。",
            "万事始知关习否，赓酬本合类撞钟。"
        ],
        "notes": "",
        "id": "41634b4750095efa4e440cce5cc5a9c8"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "答王贤良见寄仍次元韵",
        "preface": "",
        "paragraphs": [
            "一观清表喜良俦，三惠佳章叹暗投。",
            "已骇谈锋倾海渎，复惊文怪埒蛇牛。",
            "敢将晚路轻王述，决有亨途待薛收。",
            "君欲献书真得计，我今亦作董生谋。"
        ],
        "notes": "",
        "id": "f5e12499acb29af99d59d8ad1f4bebf0"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "游天章寺陪越帅邵司业京东漕吕侍讲通判钱承议行",
        "preface": "",
        "paragraphs": [
            "路转湖天宿雾开，碧霞深处涌楼台。",
            "山川到午晴晖秀，林木先春绿意回。",
            "舞凤宝书藏琬琰，换鹅尘迹锁莓苔。",
            "贱游不畏风霜动，拟看云尖送月来。"
        ],
        "notes": "",
        "id": "b9eb4e00963929c40d00d4fb072a84b9"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和彦升闻更声",
        "preface": "",
        "paragraphs": [
            "蝶梦回来侧耳听，夜深风细转分明。",
            "嗟予触物徒劳感，顾尔于人岂有情。",
            "宰寺楼高声更远，楚天霜冷韵何清。",
            "因兹却忆南轩宿，兄弟之言悉至诚。"
        ],
        "notes": "",
        "id": "77decf7a55539f5ad515a5bd18b05f15"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "题白沙驿壁",
        "preface": "",
        "paragraphs": [
            "未忍歌归去，行当献子虚。",
            "自嗟渥洼种，垂耳服盐车。"
        ],
        "notes": "",
        "id": "1ab9c45d3bfdff10d2cf0819c9517eb3"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "题婺州道傍水阁",
        "preface": "",
        "paragraphs": [
            "劳生成底事，寸禄解萦人。",
            "阳羡溪山好，归欤未有因。"
        ],
        "notes": "",
        "id": "8e519f8cb0a1eb5f03598a8d3d9d05c9"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "留题婺州孝顺镇寺",
        "preface": "",
        "paragraphs": [
            "处静未有计，徒劳真可伤。",
            "山僧应笑我，只为斗升忙。"
        ],
        "notes": "",
        "id": "7c5bef17256cb1aca51a83ca9f19e954"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "甲申十一月梦中咏假山",
        "preface": "",
        "paragraphs": [
            "欲雨烟云凝，经秋苔藓多。",
            "凭君莫抛掷，留取伴吟哦。"
        ],
        "notes": "",
        "id": "9df9c460a96768fb3ea79a2bccb18a7d"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和王推官正月十三日游戒珠寺竹轩诗二首  其一",
        "preface": "",
        "paragraphs": [
            "谁种筼筜翠扫天，拟将风月度流年。",
            "当轩便是真如境，到岸何须般若船。"
        ],
        "notes": "",
        "id": "d8597bac5d9aee1397791d9f85dcabc2"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和王推官正月十三日游戒珠寺竹轩诗二首  其二",
        "preface": "",
        "paragraphs": [
            "积雪满山寒不释，碧琅玕遶玉楼台。",
            "林梢清韵风吹到，簷底疏阴月送来。"
        ],
        "notes": "",
        "id": "24c47bae0bbbecb4cf20d4d4a68d57a8"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "贡院即事  其一",
        "preface": "",
        "paragraphs": [
            "自崇宁癸未叨备从班，距今十有四年间。",
            "五知贡举，文官花在试厅前。"
        ],
        "notes": "",
        "id": "16b81605b15cfe0ffbaceaecaa6001c3"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "贡院即事  其二",
        "preface": "",
        "paragraphs": [
            "文官花畔揖群英，紫案香焚晓雾横。",
            "十四年间五知举，粉牌时拂旧题名。"
        ],
        "notes": "",
        "id": "5acbdbc88435e4f2198c387013e205ab"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "醴泉观宿斋诗",
        "preface": "",
        "paragraphs": [
            "昔陪清跸款灵真，曾对疏篁𬙂帝纶。",
            "十载重来浑似旧，惟应双鬓二毛新。"
        ],
        "notes": "",
        "id": "6656c5874fc937a6655ed71832f020c7"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "月夜偶成示翟公巽二首  其一",
        "preface": "",
        "paragraphs": [
            "一杯谁与细论文，对影成三更此君。",
            "却忆当年少陵客，空吟春木与江云。"
        ],
        "notes": "",
        "id": "0961c895e1dfcbb8245c9ab00ca4467c"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "月夜偶成示翟公巽二首  其二",
        "preface": "",
        "paragraphs": [
            "非关色相与声闻，此意如何举似君。",
            "真马不须鞭影露，本来谁道有迷云。"
        ],
        "notes": "",
        "id": "faab2497fee571d94ca928ff665c4787"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和兵部何侍郎宜香闺五绝  其一",
        "preface": "",
        "paragraphs": [
            "香如云彩出无心，一室初凝画舫深。",
            "静对氛氲永终日，谁知真相在清襟。"
        ],
        "notes": "",
        "id": "0d12f8459bd63207bb5ebcf815443a16"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和兵部何侍郎宜香闺五绝  其二",
        "preface": "",
        "paragraphs": [
            "夕薰犹泛绛纱中，晓炷重添翠遶空。",
            "欲识芬芳何所似，百花丛里度香风。"
        ],
        "notes": "",
        "id": "2f0aca4b10429e62b083fb915f3a7eef"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和兵部何侍郎宜香闺五绝  其三",
        "preface": "",
        "paragraphs": [
            "暗窗日色鉴重帏，香雾横襟进讲归。",
            "西学尚贤恩礼重，惟将经术赞沈几。"
        ],
        "notes": "",
        "id": "3bd913cd3536bbc6264c212b82b4ada6"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和兵部何侍郎宜香闺五绝  其四",
        "preface": "",
        "paragraphs": [
            "乡赋蒙收一日长，文闱恩地自宗房。",
            "抠衣获造芝兰室，犹认当年月桂香。"
        ],
        "notes": "",
        "id": "9ec048e3bc97aad29c84debb7ca08229"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和兵部何侍郎宜香闺五绝  其五",
        "preface": "",
        "paragraphs": [
            "不问无言与有言，香山何事解闻禅。",
            "须知篆缕摇空处，便是重重说万缘。"
        ],
        "notes": "",
        "id": "1c9a08c395966a0a3b9ba803d1709f89"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "次韵上酬郭慎求长官",
        "preface": "",
        "paragraphs": [
            "金盆驰问请阍人，邮信浮沈杳未闻。",
            "二十八言还寄我，一挥多谢管城君。"
        ],
        "notes": "",
        "id": "6f0634d9f099ddd64f5aead95ca273cf"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "次韵上酬四十伯父",
        "preface": "",
        "paragraphs": [
            "南郭先生物外人，锵金佳制喜重闻。",
            "写成图轴闲来展，要似徽之爱此君。"
        ],
        "notes": "",
        "id": "afd31cc52dacbec7ccb2dda17c90916b"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "寄单季隠",
        "preface": "",
        "paragraphs": [
            "别时新柳拂烟汀，已见黄花照眼明。",
            "却忆荆溪寒雨夜，笑听屐齿出相迎。"
        ],
        "notes": "",
        "id": "ba62cd2aad64b5ab19e603eaa9567707"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "题婺州多福寺壁",
        "preface": "",
        "paragraphs": [
            "我仆虽劳日未央，秋风行色稻花香。",
            "归心那解同元亮，官况由来似伟长。"
        ],
        "notes": "",
        "id": "7a9de3579fcb2e09a16ac7f912e73bb9"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "和衡姪题孙德明墨梅",
        "preface": "",
        "paragraphs": [
            "霜风栗烈砭人肌，又是江南梅发时。",
            "写影寻真未端的，此心隠处是南枝。"
        ],
        "notes": "",
        "id": "54d1a9c98d6bda489fe5f733e4a1a8e8"
    },
    {
        "author": "慕容彦逢",
        "dynasty": "宋",
        "type": "诗",
        "rhythmic": "",
        "title": "上知府张朝请",
        "preface": "",
        "paragraphs": [
            "我公政事谁与俦，宛似当年陈太丘。",
            "德星光芒临宝婺，和气薰蒸凌素秋。",
            "天理人为默相应，果见丰盈入讴咏。",
            "浙滨诸郡正忧劳，谷上三农独欢庆。",
            "雨调风若无乖愆，六穟三禾大有年。",
            "不须更看斗魁覆，赐自我公休论天。",
            "朝廷勤勤念方面，天以公从人主愿。",
            "返火还珠昔谩闻，多稌遗秉今才见。",
            "德度恢恢真绝伦，北斗以南能几人。",
            "绣衣风宪荣光近，熊轼威仪恩命新。",
            "荆溪之子少也贱，为米折腰来佐县。",
            "五袴于今预蜀歌，三语何时同晋掾。",
            "公不见黄金百镒未为优，季布一诺百不愁。",
            "又不见李白不愿万户侯，惟愿一识韩荆州。",
            "贱子闻公名已久，今幸将身托趋走。",
            "短歌不惜赋渔阳，此声未便羞鸡口。"
        ],
        "notes": "",
        "id": "7cb843dbf521999c82f643766002c94f"
    }
]