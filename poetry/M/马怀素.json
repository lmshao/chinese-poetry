[
    {
        "author": "马怀素",
        "dynasty": "唐",
        "type": "诗",
        "rhythmic": "",
        "title": "九日幸临渭亭登高应制得酒字",
        "preface": "",
        "paragraphs": [
            "睿赏叶通三，宸游契重九。",
            "兰将叶布席，菊用香浮酒。",
            "落日下桑榆，秋风歇杨柳。",
            "幸齐东户庆，希荐南山寿。"
        ],
        "notes": "",
        "id": "d2d3f093daf9d21d269ecda5c4ffe1fd"
    },
    {
        "author": "马怀素",
        "dynasty": "唐",
        "type": "诗",
        "rhythmic": "",
        "title": "奉和九月九日登慈恩寺浮图应制",
        "preface": "",
        "paragraphs": [
            "季月启重阳，金舆陟宝坊。",
            "御旗横日道，仙塔俨云庄。",
            "帝跸千官从，干词七曜光。",
            "顾慙文墨职，无以颂时康。"
        ],
        "notes": "",
        "id": "261962493bf9b672192a1014f3101aec"
    },
    {
        "author": "马怀素",
        "dynasty": "唐",
        "type": "诗",
        "rhythmic": "",
        "title": "奉和送金城公主适西蕃应制",
        "preface": "",
        "paragraphs": [
            "帝子今何去？重姻适异方。",
            "离情怆宸掖，别路遶关梁。",
            "望绝园中柳，悲缠陌上桑。",
            "空余愿黄鹤，东顾忆回翔。"
        ],
        "notes": "",
        "id": "25101e107d673a266eb1a71b50202b9e"
    },
    {
        "author": "马怀素",
        "dynasty": "唐",
        "type": "诗",
        "rhythmic": "",
        "title": "饯许州宋司马赴任",
        "preface": "",
        "paragraphs": [
            "颍川开郡邑，角宿分躔野。",
            "君非仲举才，谁是题舆者。",
            "悯悯琴上鹤，萧萧路傍马。",
            "严程若可留，别袂希再把。"
        ],
        "notes": "",
        "id": "e36c964e968e49298e237e2ae315798a"
    },
    {
        "author": "马怀素",
        "dynasty": "唐",
        "type": "诗",
        "rhythmic": "",
        "title": "饯唐州高使君赴任",
        "preface": "",
        "paragraphs": [
            "外牧资贤守，斯人奉帝俞。",
            "淮南膺建隼，渭北暂分符。",
            "坐叹烟波隔，行嗟物候殊。",
            "何年升美课，回首北城隅。"
        ],
        "notes": "",
        "id": "00e2abadfac674070d09bb2174684952"
    },
    {
        "author": "马怀素",
        "dynasty": "唐",
        "type": "诗",
        "rhythmic": "",
        "title": "奉和立春游苑迎春应制",
        "preface": "",
        "paragraphs": [
            "玄籥飞灰出洞房，青郊迎气肇初阳。",
            "仙舆暂下宜春苑，御醴行开荐寿觞。",
            "映水轻苔犹隐绿，缘堤弱柳未舒黄。",
            "唯有裁花饰簪鬓，恒随圣藻狎年光。"
        ],
        "notes": "",
        "id": "7ba56ae94e9bf3e3360cc91d67185754"
    },
    {
        "author": "马怀素",
        "dynasty": "唐",
        "type": "诗",
        "rhythmic": "",
        "title": "奉和圣制春日幸望春宫应制",
        "preface": "",
        "paragraphs": [
            "彩仗雕舆俯碧浔，行春御气发皇心。",
            "摇风细柳萦驰道，映日轻花出禁林。",
            "遍野园亭开帟幕，连堤草树狎衣簪。",
            "谬参西掖沾尧酒，愿沐南薰解舜琴。"
        ],
        "notes": "",
        "id": "56b9a1ae36e1f2230bb7a34e8d5d8ded"
    },
    {
        "author": "马怀素",
        "dynasty": "唐",
        "type": "诗",
        "rhythmic": "",
        "title": "奉和人日䜩大明宫恩赐彩缕人胜应制",
        "preface": "",
        "paragraphs": [
            "日宇千门平旦开，天容万象列昭回。",
            "三阳候节金为胜，百福迎祥玉作杯。",
            "就暖风光偏著柳，辞寒雪影半藏梅。",
            "何幸得参词赋职，自怜终乏马卿才。"
        ],
        "notes": "",
        "id": "438b4277f045fbac463fc22c0406f93f"
    },
    {
        "author": "马怀素",
        "dynasty": "唐",
        "type": "诗",
        "rhythmic": "",
        "title": "奉和幸安乐公主山庄应制",
        "preface": "",
        "paragraphs": [
            "主家台沼胜平阳，帝幸欢娱乐未央。",
            "掩映雕窗交极浦，参差绣户绕回塘。",
            "泉声百处传歌曲，树影千重对舞行。",
            "圣酒一沾何以报，唯欣颂德奉时康。"
        ],
        "notes": "",
        "id": "1ead3fad7a0d47000a36cf49d80cef7f"
    },
    {
        "author": "马怀素",
        "dynasty": "唐",
        "type": "诗",
        "rhythmic": "",
        "title": "兴庆池侍宴应制",
        "preface": "",
        "paragraphs": [
            "积水逶迤绕直城，[含]虚皎镜有余清。",
            "图云曲榭连缇幕，映日中塘间彩旌。",
            "赏洽犹闻箫管沸，欢留更睹木兰轻。",
            "无劳海上寻仙客，即此蓬莱在帝京。"
        ],
        "notes": "",
        "id": "150cb9ecf2688fe0e63086d5ab945bfa"
    },
    {
        "author": "马怀素",
        "dynasty": "唐",
        "type": "诗",
        "rhythmic": "",
        "title": "夜宴安乐公主宅",
        "preface": "",
        "paragraphs": [
            "凤楼䆗窱凌三袭，翠幌玲珑瞰九衢。",
            "复道中宵留宴衎，弥令上客想踟蹰。"
        ],
        "notes": "",
        "id": "53d3585bee990479a9cb535571812dab"
    },
    {
        "author": "马怀素",
        "dynasty": "唐",
        "type": "诗",
        "rhythmic": "",
        "title": "饯唐永昌",
        "preface": "",
        "paragraphs": [
            "闻君出宰洛阳隅，宾友称觞饯路衢。",
            "别后相思在何处？祗应关下望仙凫。"
        ],
        "notes": "",
        "id": "7da6bf841dae4a87bf767b1625e91232"
    }
]