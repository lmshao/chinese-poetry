[
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "游洞庭湖",
        "preface": "",
        "paragraphs": [
            "楚云团翠八百里，澧兰吹香堕春水。",
            "白头渔子摇苍烟，㶉𫛶眠沙晓惊起。",
            "沙头龙叟夜叹忧，铁笛未响春风羞。",
            "露寒紫藟结新愁，城角泣断关河秋。",
            "谪仙欲识雷斧手，刬却古今愁共丑。",
            "鲸游碧落杳无踪，作诗三叹君知否。",
            "瀛洲一櫂何时还，满江宫锦看湖山。"
        ],
        "notes": "",
        "id": "8a764feeb3f378d2d4c8163525b981c3"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "怀素台歌",
        "preface": "",
        "paragraphs": [
            "我呼古人名，鬼神侧耳听。",
            "杜甫李白与怀素，文星酒星草书星。",
            "永州东郭有奇怪，笔冢墨池遗迹在。",
            "笔冢低低高如山，墨池浅浅深如海。",
            "我来恨不已，争得青天化为一张纸。",
            "高声唤起怀素书，搦管研朱点湘水。",
            "欲归家，重叹嗟。",
            "眼前有三个字，枯树槎，乌梢蛇，墨老鵶。"
        ],
        "notes": "",
        "id": "a72fe173385e1198e9a3d18dfc3ab1d1"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "闻砧",
        "preface": "",
        "paragraphs": [
            "深闺乍冷鉴开箧，玉筯微微湿红颊。",
            "一阵霜风杀柳条，浓烟半夜成黄叶。",
            "垂垂白练明如雪，独下闲堦转凄切。",
            "祗知抱杵捣秋砧，不觉高楼已无月。",
            "时闻寒雁声相唤，纱窓只有灯相伴。",
            "几展齐纨又嬾裁，离肠恐逐金刀断。",
            "细想仪形执牙尺，回刀剪破澄江色。",
            "愁捻银针信手缝，惆怅无人试宽窄。",
            "时时举袖匀红泪，红牋谩有千行字。",
            "书中不尽心中事，一片慇懃寄边使。"
        ],
        "notes": "",
        "id": "79a785aa109d96a8cc5734d0164d64d7"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "春早寄华下同人",
        "preface": "",
        "paragraphs": [
            "正是花时节，思君寝复兴。",
            "市沽终不醉，春梦亦无凭。",
            "岳面悬青雨，河心走浊冰。",
            "东门一条路，离恨镇相仍。"
        ],
        "notes": "",
        "id": "e367cb24173fbb581613237411e6158c"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "赠衡山令",
        "preface": "",
        "paragraphs": [
            "君吟十二载，辛苦必能官。",
            "造化犹难隐，生灵岂易谩。",
            "猿跳高岳静，鱼摆大江宽。",
            "与我为同道，相留夜话阑。"
        ],
        "notes": "",
        "id": "897f1af829b5f67d4742fb632e7e8f3b"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "南中县令",
        "preface": "",
        "paragraphs": [
            "寂寥虽下邑，良宰有清威。",
            "苦节长如病，为官岂肯肥。",
            "山多村地狭，水浅客舟稀。",
            "上国搜贤急，陶公早晚归。"
        ],
        "notes": "",
        "id": "79017e299503e2d05999b9bfc7605e3f"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "寄曹松",
        "preface": "",
        "paragraphs": [
            "莫怪苦吟迟，诗成鬓亦丝。",
            "鬓丝犹可染，诗病却难医。",
            "山暝云横处，星沈月侧时。",
            "冥搜不可得，一句至公知。"
        ],
        "notes": "",
        "id": "27831994a2e77319c2c3d19ba6b8f3c3"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "赠宾贡",
        "preface": "",
        "paragraphs": [
            "惟君怀至业，万里信悠悠。",
            "路向东[溟]出，枝来北阙求。",
            "家无一夜梦，帆挂隔年秋。",
            "鬓发争禁得，孤舟往复愁。"
        ],
        "notes": "",
        "id": "dd4eb2da819a8198a5612179f65ad50e"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "汉南邮亭",
        "preface": "",
        "paragraphs": [
            "高阁水风清，开门日送迎。",
            "帆张独鸟起，乐奏大鱼惊。",
            "骤雨拖山过，微风拂面生。",
            "闲吟虽得句，留此谢多情。"
        ],
        "notes": "",
        "id": "f98e8f2688665d318a08206c948e6b49"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "棋",
        "preface": "",
        "paragraphs": [
            "十九条平路，言平又崄巇。",
            "人心无算处，国手有输时。",
            "势逈流星远，声干下雹迟。",
            "临轩才一局，寒日又西垂。"
        ],
        "notes": "",
        "id": "942a73e9c4b569b7b67c9302f71f2afd"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "夏日即事",
        "preface": "",
        "paragraphs": [
            "僻居门巷静，竟日坐阶墀。",
            "鹊喜虽传信，蛩吟不见诗。",
            "笋抽通旧竹，梅落立闲枝。",
            "此际无尘挠，僧来称所宜。"
        ],
        "notes": "",
        "id": "92e9d196388c00c0d4dea0b4e416a437"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "送人宰邑",
        "preface": "",
        "paragraphs": [
            "官小任还重，命官难偶然。",
            "皇恩轻一邑，赤子病三年。",
            "瘦马稀飡粟，羸童不识钱。",
            "如君清苦节，到处有人传。"
        ],
        "notes": "",
        "id": "e19242a8cd340e6b474055b29cdc3ae7"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "春暖送人下第",
        "preface": "",
        "paragraphs": [
            "相送短亭前，知君愚复贤。",
            "事多凭夜梦，老为待明年。",
            "春树添山脊，晴云学晓烟。",
            "雄文有公道，此别莫澘然。"
        ],
        "notes": "",
        "id": "a2f1167cef52ee4608676cc0515faffd"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "湖外送何崇入阁",
        "preface": "",
        "paragraphs": [
            "因诗相识久，忽此告临途。",
            "便是有船发，也须容市沽。",
            "精吟五个字，稳泛两重湖。",
            "长短逢公道，清名振帝都。"
        ],
        "notes": "",
        "id": "1c360218b640c539abe9cb93681787b3"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "送进士苏瞻乱后出家",
        "preface": "",
        "paragraphs": [
            "因乱事空王，孤心亦不伤。",
            "梵僧为骨肉，柏寺作家乡。",
            "眼闭千行泪，头梳一把霜。",
            "诗书不得力，谁与问苍苍。"
        ],
        "notes": "",
        "id": "ffc4b36ed2eddea115d6a6fffb7740ca"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "秋日送河北从事",
        "preface": "",
        "paragraphs": [
            "北风沙漠地，吾子远从军。",
            "官路虽非远，诗名要且闻。",
            "蝉悲欲落日，雕下拟阴云。",
            "此去难相恋，前山掺袂分。"
        ],
        "notes": "",
        "id": "25f61f9b10f3b559588cf775ffcc041f"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "喜友人再面",
        "preface": "",
        "paragraphs": [
            "一别几寒暄，迢迢隔塞垣。",
            "相思长有事，及见却无言。",
            "静坐将茶试，闲书把叶翻。",
            "依依又留宿，圆月上东轩。"
        ],
        "notes": "",
        "id": "04c68946c75418819db75c7b27f22234"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "对雪",
        "preface": "",
        "paragraphs": [
            "大片向空舞，出门肌骨寒。",
            "路岐平即易，沟壑满应难。",
            "兔穴归时失，禽枝宿处干。",
            "豪家宁肯厌，五月画图看。"
        ],
        "notes": "",
        "id": "74a5d1b2e8aca5d714b8b5b07a4c4655"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "冬日后作",
        "preface": "",
        "paragraphs": [
            "寂寞掩荆扉，昏昏坐欲痴。",
            "事无前定处，愁有并来时。",
            "日影才添线，鬓根已半丝。",
            "明庭正公道，应许苦心诗。"
        ],
        "notes": "",
        "id": "a202432653f1b2cb1a4ed168030e27e4"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "冬日作",
        "preface": "",
        "paragraphs": [
            "粝食拥败絮，苦吟吟过冬。",
            "稍寒人却健，太饱事多慵。",
            "树老生烟薄，墙阴贮雪重。",
            "安能只如此，公道会相容。"
        ],
        "notes": "",
        "id": "ac3fadebac49d23860ae2dc300fc081b"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "中秋月",
        "preface": "",
        "paragraphs": [
            "一岁几盈亏，当轩重此期。",
            "幸无偏照处，刚有不明时。",
            "色静云归早，光寒鹤睡迟。",
            "相看吟未足，皎皎下疎篱。"
        ],
        "notes": "",
        "id": "3fd9be2f59b06e75a2e813a9f098c6b4"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "塞上曲",
        "preface": "",
        "paragraphs": [
            "极目望空阔，马羸程又赊。",
            "月生方见树，风定始无沙。",
            "楚水辞鱼窟，燕山到雁家。",
            "如斯名利役，争不老天涯。"
        ],
        "notes": "",
        "id": "fbc10857d2de898088802afbdb4aa9a9"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "终南山",
        "preface": "",
        "paragraphs": [
            "九衢南面色，苍翠绝纤尘。",
            "寸步有闲处，百年无到人。",
            "禁林寒对望，太华净相邻。",
            "谁与群峰并，祥云瑞露频。"
        ],
        "notes": "",
        "id": "dfdc947f5f77fe74747161f8f9df91ee"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "访道士",
        "preface": "",
        "paragraphs": [
            "高冈微雨后，木脱草堂新。",
            "惟有疎慵者，来看淡薄人。",
            "竹牙生碍路，松子落敲巾。",
            "麤得玄中趣，当期宿话频。"
        ],
        "notes": "",
        "id": "b11ba4f6f87232906f0611a001c15cb5"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "道林寺",
        "preface": "",
        "paragraphs": [
            "独立凭危阑，高低落照间。",
            "寺分一派水，僧锁半房山。",
            "对面浮世隔，垂帘到老闲。",
            "烟云与尘土，寸步不相关。"
        ],
        "notes": "",
        "id": "45b065e29495876aa23a4ff6d2555ceb"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "般若寺",
        "preface": "",
        "paragraphs": [
            "南岳古般若，自来天下知。",
            "翠笼无价寺，光射有名诗。",
            "一水涌兽迹，五峰排凤仪。",
            "高僧引闲步，昼出夕阳归。"
        ],
        "notes": "",
        "id": "57f9d717e295c36b232a316f881448ee"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "兜率寺",
        "preface": "",
        "paragraphs": [
            "一片无尘地，高连梦泽南。",
            "僧居跨鸟道，佛影照鱼潭。",
            "朽枿云斜映，平芜日半涵。",
            "行行不得住，回首望烟岚。"
        ],
        "notes": "",
        "id": "c4560fa57c76c8a421b879a89c66ebc7"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "鹿门寺",
        "preface": "",
        "paragraphs": [
            "鹿门山上寺，突兀尽无尘。",
            "到此修行者，应非取次人。",
            "鸟过惊石磬，日出碍金身。",
            "何计生烦恼，虚空是四邻。"
        ],
        "notes": "",
        "id": "9ac751c83a849c61f9ddaedd9e19dbfe"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "题岳州僧舍",
        "preface": "",
        "paragraphs": [
            "喜到重湖北，孤州横晚烟。",
            "鹭衔鱼入寺，鵶接饭随船。",
            "松桧君山逈，菰蒲梦泽连。",
            "与师吟论处，秋水浸遥天。"
        ],
        "notes": "",
        "id": "56497f692a532a11318322e402b1647d"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "过洞庭湖",
        "preface": "",
        "paragraphs": [
            "浪高风力大，挂席亦言迟。",
            "及到堪忧处，争如未济时。",
            "鱼龙侵莫测，雷雨动须疑。",
            "此际情无赖，何门寄所思。"
        ],
        "notes": "",
        "id": "1864ffc84a847bf04618187013b0ddc8"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "旅行闻寇",
        "preface": "",
        "paragraphs": [
            "动步忧多事，将行问四邻。",
            "深山不畏虎，当路却防人。",
            "豪富田园废，疲羸屋舍新。",
            "自慙为旅客，无计避烟尘。"
        ],
        "notes": "",
        "id": "dbc7310ab5318910bbb8168ba97cf413"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "旅中作",
        "preface": "",
        "paragraphs": [
            "妄动远抛山，其如馁与寒。",
            "投人言去易，开口说贫难。",
            "泽国云千片，湘江竹一竿。",
            "时明未忍别，犹待计穷看。"
        ],
        "notes": "",
        "id": "7b631fcfaee2c7499891eff15cc3eb95"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "旅次衡阳",
        "preface": "",
        "paragraphs": [
            "欲往几经年，今来意豁然。",
            "江风长借客，岳雨不因天。",
            "戏鹭飞轻雪，惊鸿呌乱烟。",
            "晚秋红藕里，十宿寄渔船。"
        ],
        "notes": "",
        "id": "39a2a88afcddfaee94171f3bc2aa18a0"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "不出院僧",
        "preface": "",
        "paragraphs": [
            "四远参寻徧，修行却不行。",
            "耳边无俗语，门外是前生。",
            "塔见移来影，钟闻过去声。",
            "一斋唯默坐，应笑我营营。"
        ],
        "notes": "",
        "id": "e0e270c7e9236eb1e79baa9eea200e3d"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "湖外寄处宾上人",
        "preface": "",
        "paragraphs": [
            "怪得意相亲，高携一轴新。",
            "能搜大雅句，不似小乘人。",
            "岳麓擎枯桧，潇湘吐白苹。",
            "他年遇同道，为我话风尘。"
        ],
        "notes": "",
        "id": "11e841f62f566255de62cb5a0d16c969"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "寄贯休",
        "preface": "",
        "paragraphs": [
            "忆昔与吾师，山中静论时。",
            "总无方是法，难得始为诗。",
            "冻犬眠干叶，饥禽啄病梨。",
            "他年白莲社，犹许重相期。"
        ],
        "notes": "",
        "id": "1b239676a74dad72eb4d8c60362a95d0"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "寄僧尚颜",
        "preface": "",
        "paragraphs": [
            "曾居五老峰，所得共谁同。",
            "才大天全与，吟精楚欲空。",
            "客来庭减日，鸟过竹生风。",
            "早晚摇轻拂，重归瀑布中。"
        ],
        "notes": "",
        "id": "59690ed2073d8af949612d1dc7c95aed"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "哭处默上人",
        "preface": "",
        "paragraphs": [
            "凄凉𰬸幕下，香吐一灯分。",
            "鬬老输寒桧，留闲与白云。",
            "挈盂曾几度，传衲不教焚。",
            "泣罢重回首，暮山钟半闻。"
        ],
        "notes": "",
        "id": "7f03788a7e0f2a9131ac0ea7b4b23216"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "庐山瀑布",
        "preface": "",
        "paragraphs": [
            "静景凭高望，光分翠嶂开。",
            "崄飞千尺雪，寒扑一声雷。",
            "过去云冲断，旁来烧隔廻。",
            "何当住峰下，终岁绝尘埃。"
        ],
        "notes": "",
        "id": "b217e429fe118227eb3f6bd1ead70a54"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "华山上方",
        "preface": "",
        "paragraphs": [
            "独上上方上，立高聊称心。",
            "气冲云易黑，影落县多阴。",
            "有云草不死，无风松自吟。",
            "会当求大药，他日复追寻。"
        ],
        "notes": "",
        "id": "ca7fe011f4ef18c37b0bf1c7a3a3ba1f"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "咏鹦鹉",
        "preface": "",
        "paragraphs": [
            "常贵西山鸟，衔恩在玉堂。",
            "语传明主意，衣拂美人香。",
            "缓步寻珠网，高飞上画梁。",
            "长安频道乐，何日从君王。"
        ],
        "notes": "",
        "id": "9bc07545c77a705e58d727aa4f530618"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "鹭鸶",
        "preface": "",
        "paragraphs": [
            "秋江清浅时，鱼过亦频窥。",
            "却为分明极，翻成所得迟。",
            "浴偎红日色，栖压碧芦枝。",
            "会共鹓同侣，翺翔应可期。"
        ],
        "notes": "",
        "id": "4a13bc35b6e770bc6e6f565c1468bc37"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "牡丹",
        "preface": "",
        "paragraphs": [
            "数朵欲倾城，安同桃李荣。",
            "未尝贫处见，不似地中生。",
            "此物疑无价，当春独有名。",
            "游蜂与蝴蝶，来往自多情。"
        ],
        "notes": "",
        "id": "05999dca4c08078c467c220da2f8847e"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "见王贞白",
        "preface": "",
        "paragraphs": [
            "共贺登科后，明宣入紫宸。",
            "又看重试榜，还见苦吟人。",
            "此得名浑别，归来话亦新。",
            "分明一枝桂，堪动楚江滨。"
        ],
        "notes": "",
        "id": "5f28e4d96f5a7c89a257edf9b262fe35"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "经杜工部坟",
        "preface": "",
        "paragraphs": [
            "骚人久不出，安得国风清。",
            "拟掘孤坟破，重教大雅生。",
            "皇天高莫问，白酒恨难平。",
            "悒怏寒江上，谁人知此情。"
        ],
        "notes": "",
        "id": "d52959095b3dfcf58fdcdd70bc2e7770"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "寄僧知干",
        "preface": "",
        "paragraphs": [
            "貌高清入骨，帝里旧临坛。",
            "出语经相似，行心佛证安。"
        ],
        "notes": "",
        "id": "7c509c7851ac83e8479acf95df47880c"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "乱中偷路入故乡",
        "preface": "",
        "paragraphs": [
            "愁看贼火起诸烽，偷得余程怅望中。",
            "一国半为亡国烬，数城俱作古城空。"
        ],
        "notes": "",
        "id": "e98a92dc98f51be9ed25224c08ccd877"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "蔷薇",
        "preface": "",
        "paragraphs": [
            "一架长条万朵春，嫩红深绿小窠匀。",
            "只应根下千年土，曾葬西川织锦人。"
        ],
        "notes": "",
        "id": "5e42c7f3f6e1e5757be2ffca1a7ad18d"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "春日山中竹",
        "preface": "",
        "paragraphs": [
            "数竿苍翠拟龙形，峭拔须教此地生。",
            "无限野花开不得，半山寒色与春争。"
        ],
        "notes": "",
        "id": "470e3bf1716af6a04c0a1497b24123df"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "柳",
        "preface": "",
        "paragraphs": [
            "高拂危楼低拂尘，灞桥攀折一何频。",
            "思量却是无情树，不解迎人只送人。"
        ],
        "notes": "",
        "id": "d3ba460f625f4134abbb8f99e0c79290"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "岳阳兵火后题僧舍",
        "preface": "",
        "paragraphs": [
            "十年兵火真多事，再到禅扉却破颜。",
            "唯有两般烧不得，洞庭湖水老僧闲。"
        ],
        "notes": "",
        "id": "e6c1a220ed52132f54f638e158a5e3db"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "读书贫里乐，搜句静中忙。",
            "苦吟僧入定，得句将成功。",
            "是事精皆易，唯诗会却难。",
            "因携一家住，赢得半年吟。",
            "吟余潮入浦，坐久烧移山。",
            "三年清似水，六月冷如冰。",
            "一通红锦重，三事紫罗轻。",
            "瘦肌寒带粟，病眼馁生花。",
            "避乱一生多，雪留寒竹寺舍冷。",
            "风撼早梅城郭香，画毬轻蹴壶中地。",
            "彩索高飞掌上身。"
        ],
        "notes": "",
        "id": "9436e45ee479f14a030525a8f5d42a66"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "重台芙蓉",
        "preface": "",
        "paragraphs": [
            "众芳凋落后，特地遇阳和。",
            "一一开虽晚，重重得亦多。",
            "畧无幽鸟语，时有冻蜂过。",
            "日暮寒阶畔，轻红拂浅莎。",
            "（见《永乐大典》卷五四○「一东」「蓉」字「重台芙蓉」条〖一函三册〗。",
            "）。"
        ],
        "notes": "",
        "id": "cc718074e6970f91a2249e0a52cfae95"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "上岳守",
        "preface": "",
        "paragraphs": [
            "入郭宽万里，岳阳堪画图。",
            "及窥贤太守，不见洞庭湖。",
            "（《舆地纪胜》六九《岳州》）。"
        ],
        "notes": "",
        "id": "97b4c5f0386e5be121eb9a5907667350"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "自己情虽切，他人未肯忙。",
            "（《老学庵笔记》四）。"
        ],
        "notes": "",
        "id": "ff6d7a3b08883753558fc7ea21325919"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "寒食（题拟）",
        "preface": "",
        "paragraphs": [
            "云浓云淡半阴春，禁火天时欲洒尘。",
            "花艳有枝还怕雨，柳烟无赖尚重人。",
            "画毬轻蹴壶中地，彩索高飞掌上身。",
            "一路绿莎东郭外，也宽情抱也伤神。",
            "（见《古今合璧事类备要前集》卷十六。",
            "）（按：《唐音戊签》九八据《事文类聚》收五六两句，《全唐诗》卷七二○已收入。",
            "）。"
        ],
        "notes": "",
        "id": "10c5633d35f929d7d685aeafb8b5356c"
    },
    {
        "author": "裴说",
        "dynasty": "唐",
        "type": "诗",
        "rhythmic": "",
        "title": "客中重阳",
        "preface": "",
        "paragraphs": [
            "避地逢佳节，穷愁强不知。",
            "十年犹乱过，九日又奚为？",
            "况借他蜗舍，兼无自菊篱。",
            "登高转惆怅，回首也风吹。",
            "（见前书卷十七。",
            "）。"
        ],
        "notes": "",
        "id": "757f62008c2c7160a941aa3de6d1901b"
    }
]