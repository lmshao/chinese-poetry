[
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "杂曲歌辞 太行苦热行",
        "preface": "",
        "paragraphs": [
            "驷马上太行，修途亘辽碣。",
            "王程无留驾，日昃未遑歇。",
            "请问此何时，恢台朱明月。",
            "长蛇稽天讨，上将方北伐。",
            "明主命使臣，皇华得时杰。",
            "已忘羊肠险，岂惮温风入。",
            "摇策汗滂沲，登崖思纡结。",
            "炎云如烟火，溪谷将恐竭。",
            "昼景赩可畏，凉飙何由发？",
            "山长飞鸟堕，目极行车绝。",
            "赵魏方俶扰，安危俟明哲。",
            "归路岂不怀，饮冰有苦节。",
            "会同传檄至，疑议立谈决。",
            "况有阮元瑜，翩翩秉书札。",
            "起予歌赤坂，永好逾白雪。",
            "维念剖竹人，无因执羁绁。"
        ],
        "notes": "",
        "id": "7d8f1b0dd1638aefb999041c588e25e9"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "海上寄萧立",
        "preface": "",
        "paragraphs": [
            "朔风剪塞草，寒露日夜结。",
            "行行到瀛壖，归思生暮节。",
            "驿楼见万里，延首望辽碣。",
            "远海入大荒，平芜际穷发。",
            "旧国在梦想，故人胡且越。",
            "契阔阻风期，荏苒成雨别。",
            "海西望京口，两地各天末。",
            "索居动经秋，再笑知曷月。",
            "日南望中尽，唯见飞鸟灭。",
            "音尘未易得，何由慰饥渴。"
        ],
        "notes": "",
        "id": "aefad26bb34f02da528eeac7b82c6b40"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "三月三日自京到华阴于水亭独酌寄裴六薛八",
        "preface": "",
        "paragraphs": [
            "祗役匪遑息，经时客三秦。",
            "还家问节候，知到上巳辰。",
            "山县何所有，高城闭青春。",
            "和风不吾欺，桃杏满四邻。",
            "旧友适远别，谁当接欢欣。",
            "呼儿命长瓢，独酌湘吴醇。",
            "一酌一朗咏，既酣意亦申。",
            "言筌暂两忘，霞月祗相新。",
            "裴子尘表物，薛侯席上珍。",
            "寄书二傲吏，何日同车茵。",
            "讵肯使空名，终然羁此身。",
            "他年解桎梏，长作海上人。"
        ],
        "notes": "",
        "id": "9b589b7aa484f9364de415230168e06f"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "代书寄上裴六冀刘二颍",
        "preface": "",
        "paragraphs": [
            "昔余马首东，君在海北汭。",
            "尽屏簿领书，相与议岩穴。",
            "载来诣佳境，每山有车辙。",
            "长啸林木动，高歌唾壶缺。",
            "此辞月未周，虏马嘶绛阙。",
            "猛虎踞大道，九州当中裂。",
            "闻君弃孤城，犹自握汉节。",
            "耻栖恶木影，忍与故山别。",
            "脱舄挂岭云，冏然若鸟逝。",
            "唯留潺湲水，分付练溪月。",
            "尔来大谷梨，白花再成雪。",
            "关梁限天险，欢乐竟两绝。",
            "大盗近削平，三川今底宁。",
            "句芒布春令，屏翳收雷霆。",
            "伊洛日夜涨，鸣臯兰杜青。",
            "骞骞两黄鹄，何处游青冥。",
            "畴昔切玉刃，应如新发硎。",
            "及时当树勋，高悬景钟铭。",
            "莫抱白云意，径往丹丘庭。",
            "功成傥长揖，然后谋沧溟。"
        ],
        "notes": "",
        "id": "0b23dec111bd42d5ce13e9f4d89acc31"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "客舍月下对酒醉后寄毕四燿",
        "preface": "",
        "paragraphs": [
            "乡路风雪深，生事忧患迫。",
            "天长波澜广，高举无六翮。",
            "独立寒夜移，幽境思弥积。",
            "霜月照胆净，银河入簷白。",
            "沽酒聊自劳，开樽坐簷隙。",
            "主人奏丝桐，能使高兴剧。",
            "清机暂无累，献酢更络绎。",
            "慷慨葛天歌，愔愔广陵陌。",
            "既醉万事遗，耳热心亦适。",
            "视身兀如泥，瞪目傲今昔。",
            "故人间城阙，音信两脉脉。",
            "别时前盟在，寸景莫自掷。",
            "心与白日鬬，十无一满百。",
            "寓形薪火内，甘作天地客。",
            "与物无亲疎，斗酒胜竹帛。",
            "何必用自苦，将贻古贤责。"
        ],
        "notes": "",
        "id": "736b63ce70c6b1021ac065344da0cdfd"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "下弋阳江舟中代书寄裴侍御",
        "preface": "",
        "paragraphs": [
            "故乡隔西日，水去连长天。",
            "前路知几许，但指天南边。",
            "怆恨极浦外，隐映青山连。",
            "东风满帆来，五两如弓弦。",
            "遥羡绣衣客，冏然马首先。",
            "得餐武昌鱼，不顾浔阳田。",
            "屈指数别日，忽乎成两年。",
            "百花已满眼，春草渐碧鲜。",
            "岂是离居时，奈何于役牵。",
            "洞庭有深涉，曷日期归旋。",
            "且作异乡料，讵知携手缘。",
            "离忧未易销，莫道樽酒贤。"
        ],
        "notes": "",
        "id": "71f8e9675c49f7dd60ad522630208a11"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "癸卯岁赴南丰道中闻京师失守寄权士繇韩幼深",
        "preface": "",
        "paragraphs": [
            "种田不遇岁，策名不遭时。",
            "胡尘晦落日，西望泣路岐。",
            "猛虎啸北风，麕麚皆载驰。",
            "深泥驾疲牛，踸踔余何之。",
            "诘屈白道转，缭绕清溪随。",
            "荒谷啸山鬼，深林啼子规。",
            "长叹指故山，三奏归来词。",
            "不逢眼中人，调苦车逶迟。",
            "士繇松筠操，幼深琼树姿。",
            "别来平安否，何阶一申眉。",
            "白云失帝乡，远水恨天涯。",
            "昂藏双威凤，曷月还西枝。",
            "努力爱华发，盛年振羽仪。",
            "但令迍难康，不负沧洲期。",
            "莫作新亭泣，徒使夷吾嗤。"
        ],
        "notes": "",
        "id": "3b3701644a6587d04843547b6dd01126"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "贾员外处见中书贾舍人巴陵诗集覧之怀旧代书寄赠",
        "preface": "",
        "paragraphs": [
            "海岸望青琐，云长天漫漫。",
            "十年不一展，知有关山难。",
            "适逢阮始平，立马问长安。",
            "取公咏怀诗，示我江海澜。",
            "暂若窥武库，森然矛戟寒。",
            "眼明遗头风，心悦忘朝餐。",
            "大驾今返正，熊罴扈鸣銮。",
            "公游凤凰沼，献可在笔端。",
            "系越有长缨，封关祗一丸。",
            "冏然翔寥廓，仰望惭羽翰。",
            "嘉会不我与，相思岁云殚。",
            "唯当袖佳句，持比青琅玕。"
        ],
        "notes": "",
        "id": "2928fc312e4ec58249f9a5d27667caa7"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "代书寄上李广州",
        "preface": "",
        "paragraphs": [
            "皖水望番禺，迢迢青天末。",
            "鸿鴈飞不到，音尘何由达。",
            "独有舆人歌，隔云声諠聒。",
            "皆称府君仁，百越赖全活。",
            "推诚鱼鳖信，持正魑魅怛。",
            "疲民保中和，性足无夭阏。",
            "天子咨四岳，伫公济方割。",
            "几时复旋归，入践青琐闼。",
            "贱子托明德，缭若松上葛。",
            "别离鄙恡生，结念思所豁。",
            "门栏关山阻，岐路天地阔。",
            "唯凭万里书，持用慰饥渴。"
        ],
        "notes": "",
        "id": "c86dcf7a0f343aaf4d2096be8aab2791"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "夏中詶于逖毕燿问病见赠",
        "preface": "",
        "paragraphs": [
            "救物智所昧，学仙愿未从。",
            "行藏两乖角，蹭蹬风波中。",
            "薄宦耻降志，卧疴非养蒙。",
            "闭关涉两旬，羇思浩无穷。",
            "𬸚𬸦何处来，双舞下碧空。",
            "离别隔云雨，惠然此相逢。",
            "把手贺疾间，举杯欣酒浓。",
            "新诗见久要，清论激深衷。",
            "高馆舒夜簟，开门延微风。",
            "火云赫嵯峨，日暮千万峰。",
            "遥指故山笑，相看抚号钟。",
            "声和由心清，事感知气同。",
            "出处未易料，且歌缓愁容。",
            "愿君崇明德，岁暮如青松。"
        ],
        "notes": "",
        "id": "f96e5c44698dbff004d1ab3fdf920601"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "詶梁二十宋中所赠兼留别梁少府",
        "preface": "",
        "paragraphs": [
            "少读黄帝书，肯不笑机事。",
            "意犹负深衷，未免名迹累。",
            "厌贫学干禄，欲徇宾王利。",
            "甘为风波人，岂复江海意。",
            "担簦平台下，是日饮羇思。",
            "逢君道寸心，暂喜一交臂。",
            "绪言未及竟，离念已复至。",
            "宁[陵]望南丘，云雨成两地。",
            "途殊迹方间，河广流且驶。",
            "暮帆望不及，览赠心欲醉。",
            "爱君如金锡，昆弟皆茂异。",
            "奕赫连丝衣，荣养能锡类。",
            "君子道未长，深藏青云器。",
            "巨鳞有纵时，今日不足议。",
            "唯当加餐饭，好我袖中字。",
            "别离动经年，莫道分首易。"
        ],
        "notes": "",
        "id": "7cdb61e3ac76778266c94c9c2ca5ba87"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "庚子岁避地至玉山詶韩司马所赠",
        "preface": "",
        "paragraphs": [
            "沧海疾风起，洪波骇恬鳞。",
            "已无济川分，甘作乘桴人。",
            "挥手谢秣陵，举帆指瓯闽。",
            "安和风尘表，偶与琼瑶亲。",
            "共悲行路难，况逢江南春。",
            "故园忽如梦，返复知何辰。",
            "旷野豺虎满，深山兰蕙新。",
            "枉君灞陵什，廻首徒酸辛。"
        ],
        "notes": "",
        "id": "7b372dabe2224fecf22f0900b70bc80b"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "奉和李大夫同吕评事太行苦热行兼寄院中诸公",
        "preface": "",
        "paragraphs": [
            "驷马上太行，修途亘辽碣。",
            "王程无留驾，日昃未遑歇。",
            "请问此何时，恢台朱明月。",
            "长蛇稽天讨，上将方北伐。",
            "明主命使臣，皇华得时杰。",
            "已忘羊肠险，岂惮湿风热。",
            "摇策汗滂沧，登岸思纡结。",
            "炎云如烟火，谿谷将恐竭。",
            "昼景赩可畏，凉飙何由发。",
            "山长飞鸟堕，目极行车绝。",
            "赵魏方俶扰，安危俟明哲。",
            "归路岂不怀，饮冰有苦节。",
            "会同传檄至，疑议立谈决。",
            "况有阮元瑜，翩翩秉书札。",
            "起予歌赤坂，永好逾白雪。",
            "谁念剖竹人，无因执羁绁。"
        ],
        "notes": "",
        "id": "7d8f1b0dd1638aefb999041c588e25e9"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "詶皇甫侍御望天灊山见示之作",
        "preface": "",
        "paragraphs": [
            "早岁慕五岳，尝为尘机碍。",
            "孰知天柱峰，今与郡斋对。",
            "隐嶙抱元气，氤氲含青霭。",
            "云崖媚远空，石壁寒古塞。",
            "汉皇南游日，望秩此昭配。",
            "法驾到谷口，礼容振荒外。",
            "焚柴百神趋，执玉万方会。",
            "天旋物顺动，德布泽霶霈。",
            "讲武威已耀，学仙功未艾。",
            "黄金竟何成，洪业遽沦昧。",
            "度世若一瞬，昨朝已千载。",
            "如今封禅坛，唯见云雨晦。",
            "长望哀往古，劳生惭大块。",
            "清晖幸相娱，幽独知所赖。",
            "寒城春方正，初日明可爱。",
            "万殊喜阳和，余亦荷时泰。",
            "山色日夜绿，下有清浅濑。",
            "愧作拳偻人，沈迷簿书内。",
            "登临叹拘限，出处悲老大。",
            "况听郢中曲，复识湘南态。",
            "思免物累牵，敢令道机退。",
            "瞒然诵佳句，持此秋兰佩。"
        ],
        "notes": "",
        "id": "6e9c57d2f90f3b3881baad70cd36e194"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "送陈兼应辟兼寄高适贾至",
        "preface": "",
        "paragraphs": [
            "结绿处燕石，卞和不必知。",
            "所以王佐才，未能忘茅茨。",
            "罢官梁山外，获稻楚水湄。",
            "适会傅岩人，虚舟济川时。",
            "天网忽摇顿，公才难弃遗。",
            "凤凰翔千仞，今始一鸣岐。",
            "上马指国门，举鞭射书帷。",
            "预知大人赋，掩却归来词。",
            "天子方在宥，朝廷张四维。",
            "料君能献可，努力副畴咨。",
            "旧友满皇州，高冠飞翠蕤。",
            "相逢绛阙下，应道轩车迟。",
            "高侯秉戎翰，策马观西夷。",
            "方从幕中事，参谋王者师。",
            "贾生去洛阳，焜耀琳瑯姿。",
            "芳名动北步，逸韵陵南皮。",
            "肃肃举鸿毛，冷然顺风吹。",
            "波流有同异，由是限别离。",
            "汉塞隔陇底，秦川连镐池。",
            "白云日夜满，道里安可思。",
            "梦想浩盈积，物华愁变衰。",
            "因君附错刀，送远益凄其。",
            "四海各横绝，九霄应易期。",
            "不知故巢燕，决起栖何枝。"
        ],
        "notes": "",
        "id": "20601a4d4bb41bc82edbe0b54c3658e0"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "送相里郎中赴江西",
        "preface": "",
        "paragraphs": [
            "君把一尺诏，南游济沧浪。",
            "受恩忘险艰，不道歧路长。",
            "戎狄方搆患，休牛殊未遑。",
            "三秦千仓空，战卒如饿狼。",
            "委输资外府，诹谋寄贤良。",
            "有才当陈力，安得遂翱翔。",
            "岂不慎井赋，赋均人亦康。",
            "遥知轩车到，万室安耕桑。",
            "火伏金气腾，昊天欲苍茫。",
            "寒蝉惨巴邓，秋色愁沅湘。",
            "昨日携手西，于今芸再黄。",
            "欢娱讵几许，复向天一方。",
            "蹢躅话世故，惆怅举离觞。",
            "共求数刻欢，戏谑君此堂。",
            "今日把手笑，少时各他乡。",
            "身名同风波，聚散未易量。",
            "曷月还朝天，及时开智囊。",
            "前期傥犹阔，加饭勉自强。"
        ],
        "notes": "",
        "id": "fb9fc088dbce543e535d476a0e7e28ee"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "观海",
        "preface": "",
        "paragraphs": [
            "北登渤澥岛，廻首秦东门。",
            "谁尸造物功，凿此天池源。",
            "澒洞吞百谷，周流无四垠。",
            "廓然混茫际，望见天地根。",
            "白日自中吐，扶桑如可扪。",
            "超遥蓬莱峰，想像金台存。",
            "秦帝昔经此，登临冀飞翻。",
            "扬旌百神会，望日群山奔。",
            "徐福竟何成，羡门徒空言。",
            "唯见石桥足，千年潮水痕。"
        ],
        "notes": "",
        "id": "c7204d7adb4b0aa3676505ef8bc5c7ee"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "初晴抱琴登马退山对酒望远醉后作",
        "preface": "",
        "paragraphs": [
            "年长心易感，况为忧患缠。",
            "壮图迫世故，行止两茫然。",
            "王旅方伐叛，虎臣皆被坚。",
            "鲁人著儒服，甘就南山田。",
            "挈榼上高磴，超遥望平川。",
            "沧江大如𫄧，隐映入远天。",
            "荒服何所有，山花雪中然。",
            "寒泉得日景，吐霤鸣湔湔。",
            "举酒劝白云，唱歌慰颓年。",
            "微风度竹来，韵我号钟弦。",
            "一弹一引满，耳热知心宣。",
            "曲终余亦酣，起舞山水前。",
            "人生几何时，太半百忧煎。",
            "今日羇愁破，始知浊酒贤。"
        ],
        "notes": "",
        "id": "eb8409418db4bc3a5eb6d7a78e92327f"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "同徐侍郎五云溪新庭重阳宴集作",
        "preface": "",
        "paragraphs": [
            "万峰苍翠色，双溪清浅流。",
            "已符东山趣，况值江南秋。",
            "白露天地肃，黄花门馆幽。",
            "山公惜美景，肯为芳樽留。",
            "五马照池塘，繁弦催献酬。",
            "临风孟嘉帽，乘兴李膺舟。",
            "骋望傲千古，当歌遗四愁。",
            "岂令永和人，独擅山阴游。"
        ],
        "notes": "",
        "id": "8dd9a3f45ecf4e911f4afc1915dd5ace"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "雨晴后陪王员外泛后湖得溪字",
        "preface": "",
        "paragraphs": [
            "远山媚平楚，宿雨涨清溪。",
            "沿溯任舟檝，欢言无町畦。",
            "酒酣相视笑，心与白鸥齐。"
        ],
        "notes": "",
        "id": "c947152c48eed3638bb26f78b19baaff"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "题思禅寺上方",
        "preface": "",
        "paragraphs": [
            "溪口闻法鼓，停桡登翠屏。",
            "攀云到金界，合掌开禅扃。",
            "郁律众山抱，空蒙花雨零。",
            "老僧指香楼，云是不死庭。",
            "眇眇于越路，茫茫春草青。",
            "远山喷百谷，缭绕驰东溟。",
            "目极道何在，境照心亦冥。",
            "𬴃然诸根空，破结如破瓶。",
            "下视三界狭，但闻五浊腥。",
            "山中有良药，吾欲隳天形。"
        ],
        "notes": "",
        "id": "74cffe2ff3a6fd6f1cc45bdb41774210"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "季冬自嵩山赴洛道中作",
        "preface": "",
        "paragraphs": [
            "皇运偶中变，长蛇食中土。",
            "天盖西北倾，众星陨如雨。",
            "胡尘动地起，千里闻战鼓。",
            "死人成为阜，流血涂草莽。",
            "策马何纷纷，捐躯抗豺虎。",
            "甘心赴国难，谁谓荼叶苦。",
            "天子初受命，省方造区宇。",
            "斩鲸安溟波，截鼇作天柱。",
            "三微复正统，五玉归文祖。",
            "不图汉官仪，今日忽再覩。",
            "升高望京邑，佳气连海浦。",
            "宝鼎歊景云，明堂舞干羽。",
            "虎臣囗激昂，囗囗囗御侮。",
            "腐儒著缝掖，何处议邹鲁。",
            "西上轘辕山，丘陵横今古。",
            "和气蒸万物，腊月春霭吐。",
            "得为太平人，穷达不足数。",
            "他日遇封禅，著书继三五。"
        ],
        "notes": "",
        "id": "02812f128b692b49c5fcb2cf73bf185a"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "早发若岘驿望庐山",
        "preface": "",
        "paragraphs": [
            "雨罢山翠鲜，泠泠东风好。",
            "断崖云生处，是向峰顶道。",
            "谁谓峰顶远，跂予可瞻讨。",
            "忘缘祛天机，脱屐恨不早。",
            "祗恐岁云暮，遂与空名老。",
            "心往迹未幷，惭愧山上草。"
        ],
        "notes": "",
        "id": "31ce3aee2a44cf404164d60ccd947390"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "寒夜溪行舟中作",
        "preface": "",
        "paragraphs": [
            "日沈诸山昏，寂历群动宿。",
            "孤舟独不系，风水夜相逐。",
            "云归恒星白，霜下天地肃。",
            "月轮大如盘，金波入空谷。",
            "魏阙万里道，羇念千虑束。",
            "倦飞思故巢，敢望桐与竹。",
            "沈吟登楼赋，中夜起三复。",
            "忧来无良方，归候春酒熟。"
        ],
        "notes": "",
        "id": "7ed88daaf6438de4490ab5c8778d9139"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "壬辰岁过旧居",
        "preface": "",
        "paragraphs": [
            "少年事远游，出入燕与秦。",
            "离居岁周天，犹作劳歌人。",
            "负劒渡颍水，归马自知津。",
            "缘源到旧庐，揽涕寻荒榛。",
            "邻里喜相劳，壶觞展殷勤。",
            "酒兰击筑语，及此离会因。",
            "丈夫随世波，岂料百年身。",
            "今日负鄙愿，多慙故山春。"
        ],
        "notes": "",
        "id": "844af785a3e7d76f9e54ed180dcac9d3"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "丙戌岁正月出洛阳书怀",
        "preface": "",
        "paragraphs": [
            "往岁衣褐见，受服金马门。",
            "拟将忠与贞，来酬主人恩。",
            "天地暂雷雨，洪波生平原。",
            "穷鳞遂蹭蹬，夙昔事罕存。",
            "幸逢帝出震，授钺清东藩。",
            "白日忽再中，万方咸骏奔。",
            "王风从西来，春光满乾坤。",
            "蛰虫竞飞动，余亦辞笼樊。",
            "遭遇思自强，宠辱安足言。",
            "唯将四方志，廻首谢故园。"
        ],
        "notes": "",
        "id": "867b7117fa0644a948c19ad3ffd01976"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "伤春怀归",
        "preface": "",
        "paragraphs": [
            "谁谓乡可望，望在天地涯。",
            "但有时命同，万里共岁华。",
            "昨夜南山雨，殷雷坼萌芽。",
            "源桃不余欺，先发秦人家。",
            "寂寂户外掩，迟迟春日斜。",
            "源桃默无言，秦人独长嗟。",
            "不惜中肠苦，但言会合赊。",
            "思归吾谁诉，笑向南枝花。"
        ],
        "notes": "",
        "id": "6870326d41109bb44348777917b7575f"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "杂诗",
        "preface": "",
        "paragraphs": [
            "百花结成子，春物舍我去。",
            "流年惜不得，独坐空闺暮。",
            "心自有所待，甘为物华悮。",
            "未必千黄金，买得一人顾。"
        ],
        "notes": "",
        "id": "21a173c48c0220e88ceab0168bc6c02d"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "山中春思",
        "preface": "",
        "paragraphs": [
            "獭祭川水大，人家春日长。",
            "独谣昼不暮，搔首慙年芳。",
            "靡草知节换，含葩向新阳。",
            "不嫌三径深，为我生池塘。",
            "亭午井灶闲，雀声响空仓。",
            "花落没屐齿，风动群木香。",
            "归路云水外，天涯杳茫茫。",
            "独卷万里心，深入山鸟行。",
            "芳景勿相迫，春愁未遽忘。"
        ],
        "notes": "",
        "id": "ec5ca537f9d1ee64a464f39ae627696a"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "雨后公超谷北原眺望寄高拾遗",
        "preface": "",
        "paragraphs": [
            "崖口雨足收，清光洗高天。",
            "虹蜺敛残霭，山水含碧鲜。",
            "远空霞破露月轮，薄云片片成鱼鳞。",
            "五陵如荠渭如带，目极千里关山春。",
            "朝来爽气未易说，画取花峰赠远人。"
        ],
        "notes": "",
        "id": "70435da94421208c3bf9b9e32e39eee3"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "自东都还濠州奉詶王八谏议见赠",
        "preface": "",
        "paragraphs": [
            "关西仕时俱稚容，彪彪之鬓始相逢。",
            "天地变化县城改，独有故人交态在。",
            "不言会合迹未幷，犹以岁寒心相待。",
            "洛阳居守寄酂侯，君著貂冠参运筹。",
            "高阁连云骑省夜，新文会友凉风秋。",
            "青袍白面昔携手，冉冉府趋君记否。",
            "云分雨散十五年，始得一笑樽酒前。",
            "未遑少留骤远别，况值旅鴈鸣秋天。",
            "二华旧游如梦想，他时再会何由缘。",
            "赖君赠我郢中曲，别后相思被管弦。"
        ],
        "notes": "",
        "id": "aed5d4c772bccac4eeded5da2876414a"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "官渡柳歌送李员外承恩往扬州觐省",
        "preface": "",
        "paragraphs": [
            "君不见官渡河两岸，三月杨柳枝。",
            "千条万条色，一一胜绿丝。",
            "花作铅粉絮，叶成翠羽帐。",
            "此时送远人，怅望春水上。",
            "远客折杨柳，依依两含情。",
            "夹郎木兰舟，送郎千里行。",
            "郎把紫泥书，东征觐庭闱。",
            "脱却貂襜褕，新著五彩衣。",
            "双凤幷两翅，将雏东南飞。",
            "五两得便风，几日到扬州。",
            "莫贪扬州好，客行剩淹留。",
            "郎到官渡头，春阑已应久。",
            "殷勤道远别，为谢大堤柳。",
            "攀条傥相忆，五里一回首。",
            "明年柳枝黄，问郎还家否。"
        ],
        "notes": "",
        "id": "a6af91f9edc8936ea38c3c97f75e2496"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "东平蓬莱驿夜宴平卢杨判官醉后赠别姚太守置酒留宴",
        "preface": "",
        "paragraphs": [
            "驿楼涨海壖，秋月寒城边。",
            "相见自不足，况逢主人贤。",
            "夜清酒浓人如玉，一斗何啻直十千。",
            "木兰为樽金为杯，江南急管卢女弦。",
            "齐童如花解郢曲，起舞激楚歌采莲。",
            "固知别多相逢少，乐极哀至心婵娟。",
            "少留莫辞醉，前路方悠然。",
            "明日分飞傥相忆，祗应遥望西南天。"
        ],
        "notes": "",
        "id": "eed7cac670eb49d8f9307a92dceefbd2"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "同岑郎中屯田韦员外花树歌",
        "preface": "",
        "paragraphs": [
            "东风动地吹花发，渭城桃李千树雪。",
            "芳菲可爱不可留，武陵归客心欲绝。",
            "金华省郎惜佳辰，秪持棣蕚照青春。",
            "君家自是成蹊处，况有庭花作主人。"
        ],
        "notes": "",
        "id": "be92c14dd613322274b7fcf069c8a796"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "和李尚书画射虎图歌",
        "preface": "",
        "paragraphs": [
            "饥虎呀呀立当路，万夫震恐百兽怒。",
            "彤弓金镞当者谁，鸣鞭飞控流星驰。",
            "居然画中见真态，若务除恶不顾私。",
            "时和年丰五兵已，白额未诛壮士耻。",
            "分铢远迩悬彀中，不中不发思全功。",
            "舍矢如破石可裂，应弦尽敌山为空。",
            "杀气满堂观者骇，飒若崖谷生长风。",
            "精微入神在毫末，作缋造物可同功。",
            "方叔秉钺受命新，丹青起予气益振。",
            "底绥静难巧可拟，嗟叹不足声成文。",
            "他时代天育万物，亦以此道安斯民。"
        ],
        "notes": "",
        "id": "c5c45b4532e82d23dd811c3ff7e81bf9"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "和赠远",
        "preface": "",
        "paragraphs": [
            "忆得去年春风至，中庭桃李映琐窗。",
            "美人挟瑟对芳树，玉颜亭亭与花双。",
            "今年新花如旧时，去年美人不在兹。",
            "借问离居恨深浅，祗应独有庭花知。"
        ],
        "notes": "",
        "id": "cd3f71da4354bedc8c742e21354ca80d"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "和题藤架",
        "preface": "",
        "paragraphs": [
            "䔿䔿叶成幄，璀璀花落架。",
            "花前离心苦，愁至无日夜。",
            "人去藤花千里强，藤花无主为谁芳。",
            "相思历乱何由尽，春日迢迢如线长。"
        ],
        "notes": "",
        "id": "761bce17b11b003f7e90b6e2d80402e6"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "江上代书寄裴使君",
        "preface": "",
        "paragraphs": [
            "何地离念剧，江臯风雪时。",
            "艰难伤远道，老大怯前期。",
            "畴昔行藏计，祗将力命推。",
            "能令书信数，犹足缓相思。"
        ],
        "notes": "",
        "id": "f6180c6f9b23ff93d6cdf3bf87ee6916"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "诣开悟禅师问心法次第寄韩郎中",
        "preface": "",
        "paragraphs": [
            "障深闻道晚，根钝出尘难。",
            "浊劫相从惯，迷途自谓安。",
            "得知身垢妄，始喜额珠完。",
            "欲识真如理，君尝法味看。"
        ],
        "notes": "",
        "id": "7b7d62ebef772fe7bdc130baf351c274"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "登后湖伤春怀京师故旧",
        "preface": "",
        "paragraphs": [
            "昨日看摇落，惊秋方怨咨。",
            "几经开口笑，复及看花时。",
            "世事空名束，生涯素发知。",
            "山山春草满，何处不相思。"
        ],
        "notes": "",
        "id": "58f3accc6e2ea16a449d346484a9e2da"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "暮春于山谷寺上方遇恩命加官赐服詶皇甫侍御见贺之作",
        "preface": "",
        "paragraphs": [
            "天书到法堂，朽质被荣光。",
            "自笑无功德，殊恩谬激扬。",
            "还登建礼署，犹忝会稽章。",
            "佳句慙相及，称仁岂易当。"
        ],
        "notes": "",
        "id": "29db7c6f6d02424a06815118bc643f2d"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "荅李滁州题庭前石竹花见寄",
        "preface": "",
        "paragraphs": [
            "殷疑曙霞染，巧类匣刀裁。",
            "不怕南风热，能迎小暑开。",
            "游蜂怜色好，思妇感年催。",
            "览赠添离恨，愁肠日几廻。"
        ],
        "notes": "",
        "id": "1a929e962c2e1010561f104afeaee44e"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "得李滁州书以玉潭庄见托因书春思以诗代荅",
        "preface": "",
        "paragraphs": [
            "春物行将老，怀君意讵堪。",
            "朱颜因酒强，白发对花慙。",
            "日日思琼树，书书话玉潭。",
            "知同百口累，曷日办抽簪。"
        ],
        "notes": "",
        "id": "e2acf7f56acc8347e28be62282692df4"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "荅李滁州忆玉潭新居见寄",
        "preface": "",
        "paragraphs": [
            "从来招隐地，未有剖符人。",
            "山水能成癖，巢夷拟独亲。",
            "猪肝无足累，马首敢辞勤。",
            "扫洒潭中月，他时望德邻。"
        ],
        "notes": "",
        "id": "bd815007bc78a4d42e9acbe86933104d"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "将赴京答李纾赠别",
        "preface": "",
        "paragraphs": [
            "胶漆常投分，荆蛮各倦游。",
            "帝乡今独往，沟水便分流。",
            "甘作远行客，深慙不系舟。",
            "思君带将缓，岂直日三秋。"
        ],
        "notes": "",
        "id": "a034071b80349be849747228207091aa"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "和张大夫秋日有怀呈院中诸公",
        "preface": "",
        "paragraphs": [
            "至公无暇日，高阁闭秋天。",
            "肘印拘王事，篱花思长年。",
            "绩成心不有，虑澹物犹牵。",
            "窃效泉鱼跃，因闻郢曲妍。"
        ],
        "notes": "",
        "id": "2ca55f30b9299558d1b54d54c0421c0b"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "和大夫秋夜书情即事",
        "preface": "",
        "paragraphs": [
            "上略当分阃，高情善闭关。",
            "忘机群动息，无战五兵闲。",
            "铃阁风传漏，书窗月满山。",
            "方知秋兴作，非惜二毛斑。"
        ],
        "notes": "",
        "id": "374dd3cbf101728e6bd536be6f38c889"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "送虢州王录事之任",
        "preface": "",
        "paragraphs": [
            "谓子文章达，当年羽翼高。",
            "一经俄白首，三命尚青袍。",
            "未遇须藏器，安卑莫告劳。",
            "盘根傥相值，试用发硎刀。"
        ],
        "notes": "",
        "id": "67e67aac50a202e08b452ca578b26c07"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "送长孙将军拜歙州之任",
        "preface": "",
        "paragraphs": [
            "临难敢横行，遭时取盛名。",
            "五兵常典校，四十又专城。",
            "浪逐楼船破，风从虎竹生。",
            "岛夷今可料，系颈有长缨。"
        ],
        "notes": "",
        "id": "edee275a016290e125611aaeb09d25ed"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "送何员外使湖南",
        "preface": "",
        "paragraphs": [
            "夙昔皆黄绶，差池复琐闱。",
            "上田无晚熟，逸翮果先飞。",
            "前路舟休系，故山云不归。",
            "王程傥未复，莫遣鲤书稀。"
        ],
        "notes": "",
        "id": "072b672aa9c2fcd11d1533fe90d97184"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "送江陵全少卿赴府任",
        "preface": "",
        "paragraphs": [
            "冢司方眘选，剧县得英髦。",
            "固是攀云渐，何嗟趋府劳。",
            "楚山迎驿路，汉水涨秋涛。",
            "骞翥方兹始，看君六翮高。"
        ],
        "notes": "",
        "id": "b2bb6f9dfdc47add5c2d575507c520db"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "送虞秀才擢第归长沙",
        "preface": "",
        "paragraphs": [
            "充赋名今遂，安亲事不违。",
            "甲科文比玉，归路锦为衣。",
            "海运同鹍化，风帆若鸟飞。",
            "知君到三迳，松菊有光辉。"
        ],
        "notes": "",
        "id": "99b9fe25fe109c3110b0641ba7a9bf65"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "送阳翟张主簿之任",
        "preface": "",
        "paragraphs": [
            "旧闻阳翟县，西接凤高山。",
            "作吏同山隐，知君处剧闲。",
            "少年当効用，远道岂辞艰。",
            "迟子扬名后，方期彩服还。"
        ],
        "notes": "",
        "id": "a3b6692231d42d840c222648d0dc346c"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "送游员外赴淮西",
        "preface": "",
        "paragraphs": [
            "多君有奇略，投笔佐元戎。",
            "已佩郎官印，兼乘御史骢。",
            "使星随驿骑，归路有秋风。",
            "莫道无书札，他年怀袖空。"
        ],
        "notes": "",
        "id": "53c9fede88d03697f68600f829f6c391"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "送马郑州",
        "preface": "",
        "paragraphs": [
            "使君朱两轓，春日整东辕。",
            "芳草成臯路，青山凉水源。",
            "勉修循吏迹，以谢主人恩。",
            "当使仁风动，遥听舆颂諠。"
        ],
        "notes": "",
        "id": "70d08df3231fd9cd48e0f626fcc6a803"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "送义乌韦明府",
        "preface": "",
        "paragraphs": [
            "妙年能致身，陈力复安亲。",
            "不惮关山远，宁辞簿领勤。",
            "过江云满路，到县海为邻。",
            "每叹违心赏，吴门正早春。"
        ],
        "notes": "",
        "id": "c9fc07494dde4d9687370d74eea9b5d2"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "送陈王府张长史还京",
        "preface": "",
        "paragraphs": [
            "论齿弟兄列，为邦前后差。",
            "十年方一见，此别复何嗟。",
            "极目故关道，伤心南浦花。",
            "少时相忆处，招手望行车。"
        ],
        "notes": "",
        "id": "e712b2b91271ca0d84ddd8836ea09b13"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "水西馆泛舟送王员外",
        "preface": "",
        "paragraphs": [
            "单醪敢献酢，曲沼荷经过。",
            "泛览亲鱼鸟，夤缘涉芰荷。",
            "剧谈增惠爱，美景借清和。",
            "明日汀洲草，依依奈别何。"
        ],
        "notes": "",
        "id": "a53c4c3cfdef34387cb22e0189690335"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "李卿东池夜宴得池字",
        "preface": "",
        "paragraphs": [
            "政成机不扰，心惬宴忘疲。",
            "去烛延高月，倾罍就小池。",
            "舞盘廻雪动，弦奏跃鱼随。",
            "自是山公兴，谁令下士知。"
        ],
        "notes": "",
        "id": "9634457dd9bc8f3fd211193cb2e586ee"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "九月九日李苏州东楼宴",
        "preface": "",
        "paragraphs": [
            "是菊花开日，当君乘兴秋。",
            "风前孟嘉帽，月下庾公楼。",
            "酒解留征客，歌能破别愁。",
            "醉归无以赠，祗奉万年酬。"
        ],
        "notes": "",
        "id": "c1847a0c3042691c17206ce0830a9f61"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "萧文学山池宴集",
        "preface": "",
        "paragraphs": [
            "檀栾千亩绿，知是辟疆园。",
            "远岫当庭户，诸花覆水源。",
            "主人邀尽醉，林鸟助狂言。",
            "莫问愁多少，今皆付酒樽。"
        ],
        "notes": "",
        "id": "6204057ff542ce28c0c2555aada97d4f"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "与韩侍御同寻李七舍人不遇题壁留赠",
        "preface": "",
        "paragraphs": [
            "三径何寂寂，主人山上山。",
            "亭空簷月在，水落钓矶闲。",
            "药院鸡犬静，酒垆苔藓班。",
            "知君少机事，当待暮云还。"
        ],
        "notes": "",
        "id": "130e663b6bcc87ada717de563afafbe0"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "喜辱韩十四郎中书兼封近诗示代书题赠",
        "preface": "",
        "paragraphs": [
            "各牵于役间游遨，独坐相思正郁陶。",
            "长跪读书心𫏐缓，短章投我曲何高。",
            "宦情缘木知非愿，王事敦人敢告劳。",
            "所叹在官成远别，徒言岏水才容舠。"
        ],
        "notes": "",
        "id": "365e474d17b0f004314e782fbca0913b"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "早发龙沮馆舟中寄东海徐司仓郑司户",
        "preface": "",
        "paragraphs": [
            "沙禽相呼曙色分，渔浦鸣桹十里闻。",
            "正当秋风渡楚水，况值远道伤离群。",
            "津头却望后湖岸，别处已隔东山云。",
            "停舻目送北归翼，惜无瑶华持寄君。"
        ],
        "notes": "",
        "id": "1d8eca7fa483ecb82c4c0476fb2725bf"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "詶常郿县见赠",
        "preface": "",
        "paragraphs": [
            "爱君修政若修身，鳏寡来归乳雉驯。",
            "堂上五弦销暇日，邑中千室有阳春。",
            "谓乘凫舄朝天子，却愧猪肝累主人。",
            "辞后读君怀县作，定知三岁字犹新。"
        ],
        "notes": "",
        "id": "891ede35024ce598397759768219e53e"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "登山谷寺上方答皇甫侍御卧疾阙陪车骑之后",
        "preface": "",
        "paragraphs": [
            "梵宫香阁攀霞上，天柱孤峰指掌看。",
            "汉主马踪成蔓草，法王身相示空棺。",
            "云扶踊塔青霄庳，松荫禅庭白日寒。",
            "不见戴逵心莫展，赖将新赠比琅玕。"
        ],
        "notes": "",
        "id": "182ed866815eaa8dfcf26fef32a8e9c4"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "答皇甫十六侍御北归留别作",
        "preface": "",
        "paragraphs": [
            "正当楚客伤春地，岂是骚人道别时。",
            "俱徇空名嗟欲老，况将行役料前期。",
            "劳生多故应同病，羸马单车莫自悲。",
            "明日相望隔云水，解颜唯有袖中诗。"
        ],
        "notes": "",
        "id": "031a5fa9f214fb75bf5b6789ddfba51c"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "答李滁州见寄",
        "preface": "",
        "paragraphs": [
            "相逢遽叹别离牵，三见江臯惠草鲜。",
            "白发俱生欢未再，沧州独往意何坚。",
            "愁看郡内花将歇，忍过山中月屡圆。",
            "终日望君休汝骑，愧无堪报起予篇。"
        ],
        "notes": "",
        "id": "befaaa2e2c3cf69d69f578b3fabaf075"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "得柳员外书封寄近诗书中兼报新主行营兵马因代书戏答",
        "preface": "",
        "paragraphs": [
            "郎官作掾心非好，儒服临戎政已闻。",
            "说劒尝宗漆园吏，戒严应笑棘门军。",
            "遥知抵掌论皇道，时复吟诗向白云。",
            "百越待君言即叙，相思不敢怆离群。"
        ],
        "notes": "",
        "id": "8be71b7ff55e9483cff38724f981b723"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "同皇甫侍御斋中春望见示之作",
        "preface": "",
        "paragraphs": [
            "望远思归心易伤，况将衰鬓偶年光。",
            "时攀芳树愁花尽，昼掩高斋厌日长。",
            "甘比流波辞旧浦，忍看新草遍横塘。",
            "因君赠我江枫咏，春思如今未易量。"
        ],
        "notes": "",
        "id": "a7df0bde16aa94c2695a4dec26dafe36"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "伤春赠远",
        "preface": "",
        "paragraphs": [
            "去水流年日并驰，年光客思两相随。",
            "咨嗟斑鬓今承弁，慙愧新荷又发池。",
            "杨柳逶迤愁远道，鹧鸪啁哳怨南枝。",
            "忆君何啻同琼树，但向春风送别离。"
        ],
        "notes": "",
        "id": "f4a871c9e3eb9a20c0f4a786b096c4f1"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "奉和中书常舍人晚秋集贤院即事寄赠徐薛二侍御",
        "preface": "",
        "paragraphs": [
            "汉家金马署，帝座紫微郎。",
            "图籍凌群玉，歌诗冠柏梁。",
            "阴阴万年树，肃肃五经堂。",
            "挥翰忘朝食，研精待夕阳。",
            "晴空露盘迥，秋月琐窗凉。",
            "远兴生斑鬓，高情寄缥囊。",
            "葳蕤双𬸚𬸦，夙昔并翱翔。",
            "汲冢同刊谬，蓬山共补亡。",
            "差池摧羽翮，流落限江湘。",
            "禁省一分袂，昊天三雨霜。",
            "石渠遗迹满，水国暮云长。",
            "早晚朝宣室，归时道路光。"
        ],
        "notes": "",
        "id": "3a72d1e129a0906c52b613c86f533274"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "江宁詶郑县刘少府兄赠别作",
        "preface": "",
        "paragraphs": [
            "往年脱缝掖，接武仕关西。",
            "结绶腰章并，趋堦手板齐。",
            "仙山不用买，朋酒日相携。",
            "抵掌夸潭壑，忘情向组珪。",
            "事迁时既往，年长迹逾暌。",
            "何为青云器，犹嗟浊水泥。",
            "役牵方远别，道在或先迷。",
            "莫见良田晚，遭时亦杖藜。"
        ],
        "notes": "",
        "id": "28fe73d75f52abea19cf630dd730c4b8"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "送李宾客荆南迎亲",
        "preface": "",
        "paragraphs": [
            "宗室刘中垒，文场谢客儿。",
            "当为天北斗，曾使海西陲。",
            "毛节精诚著，铜楼羽翼施。",
            "还申供帐别，言赴倚门期。",
            "恩渥沾行李，晨昏在路岐。",
            "君亲两报遂，不敢议伤离。"
        ],
        "notes": "",
        "id": "318ead3e18432bdd47095248278015d7"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "题玉潭",
        "preface": "",
        "paragraphs": [
            "碧玉徒强名，冰壶难比德。",
            "唯当寂照心，可并奫沦色。"
        ],
        "notes": "",
        "id": "3b1e602b5584608b7f0b3441e26c1c66"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "海上怀华中旧游寄郑县刘少府造渭南王少府崟",
        "preface": "",
        "paragraphs": [
            "凉风台上三峰月，不夜城边万里沙。",
            "离别莫言关塞远，梦魂长在子真家。"
        ],
        "notes": "",
        "id": "47972c5e5b6cd232ec3472b9d1ece16e"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "和虞部韦郎中寻杨驸马不遇",
        "preface": "",
        "paragraphs": [
            "金屋琼台萧史家，暮春三月渭州花。",
            "到君仙洞不相见，谓已吹箫乘早霞。"
        ],
        "notes": "",
        "id": "8aeceeec96929035a0fb8e68986136b6"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "李张皇甫阎权等数公并有送别之作见寄因答",
        "preface": "",
        "paragraphs": [
            "洞庭正波苹叶衰，岂是秦吴远别时。",
            "谢君箧中绮端赠，何以报之长相思。"
        ],
        "notes": "",
        "id": "79a9976ea73390bac59d012b06ef71c0"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "将还越留别豫章诸公",
        "preface": "",
        "paragraphs": [
            "客鸟倦飞思旧林，裴徊犹恋众花阴。",
            "他时相忆双航苇，莫问吴江深不深。"
        ],
        "notes": "",
        "id": "667e52b807c6e1c21acd463795dde4de"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "送别荆南张判官",
        "preface": "",
        "paragraphs": [
            "𬨎车骆马往从谁，梦浦兰台日更迟。",
            "欲识桃花最多处，前程问取武陵儿。"
        ],
        "notes": "",
        "id": "2f7b44eed7f0e1bdcc40103604cdf33a"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "陪王员外北楼宴待月",
        "preface": "",
        "paragraphs": [
            "劝酒论心夜不疲，含情有待问谁思。",
            "伫看晴月澄澄影，来照江楼酩酊时。"
        ],
        "notes": "",
        "id": "281599b406fcf1186111012cfefb8587"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "垂花坞醉后戏题",
        "preface": "",
        "paragraphs": [
            "紫蔓青条拂酒壶，落花时与竹风俱。",
            "归时自负花前醉，笑向鯈鱼问乐无。"
        ],
        "notes": "",
        "id": "d6f88b8df6b5097db31589d8d67ba136"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "诗一首",
        "preface": "",
        "paragraphs": [
            "簿领日盈机，知君傲烦嚣。",
            "饮和自忘渴，况以初筵招。",
            "道契迹自亲，谁为列宿遥。",
            "（谁为，《文苑英华》卷七一○引此序作「谁谓」。",
            "）何用结同心，绿琴复长瓢。",
            "日月若走马，炎凉催斗杓。",
            "一年解颐笑，（解颐笑，《文苑英华》作「解大笑」。",
            "）几日如今宵。",
            "奉君千金寿，莫使岁寒凋。",
            "（案此诗载《全唐文》卷三百八十七独孤及《冬夜裴员外薛侍御置酒安集序》一文中。",
            "）。"
        ],
        "notes": "",
        "id": "d5a251c429dcb161347a160b1b25c9e9"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "又一首",
        "preface": "",
        "paragraphs": [
            "上天垂光兮熙予以青春，今日何日兮共此良辰。",
            "与君觥浊酒而藉落英兮，（「觥浊酒」，《唐文粹》卷九六引此序作「觵浊醪」。",
            "）如年华之相亲。",
            "（「如年华之相亲」，《唐文粹》作「不知年华之相亲」。",
            "）蹇淹留以醉止。",
            "孰云含意而未申。",
            "（案此诗载《全唐文》卷三百八十七独孤及《仲春裴胄先宅宴集联句赋诗序》一文中。",
            "）。"
        ],
        "notes": "",
        "id": "4ea0608cca31b438a36cc4a3b3c0317e"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "铁山（一名凤凰山）",
        "preface": "",
        "paragraphs": [
            "雁阵起秋云，鸡声满林屋。",
            "客思不可禁，铁峰驻雕毂。",
            "（《蜀中名胜记》三○《潼川府·安岳县》）。"
        ],
        "notes": "",
        "id": "06ca378c805c6444185543d0d96db67f"
    },
    {
        "author": "独孤及",
        "dynasty": "唐",
        "type": "诗",
        "rhythmic": "",
        "title": "扬州崔行军水亭泛舟望月醼集赋诗（幷序）",
        "preface": "",
        "paragraphs": [
            "明月借秋兴，流光在此池。",
            "山公顾我厚，酩酊称未疲。",
            "勿谓嘉会易，但忧离别随。",
            "饱君醉中德，敢使松心移。",
            "（见《四部丛刊初编》影清赵怀玉刊本《毘陵集》卷十六）。"
        ],
        "notes": "",
        "id": "cbb9c92b4ef1edb79794973ad45880b1"
    }
]