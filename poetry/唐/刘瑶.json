[
    {
        "author": "刘瑶",
        "dynasty": "唐",
        "type": "诗",
        "rhythmic": "",
        "title": "暗别离",
        "preface": "",
        "paragraphs": [
            "槐花结子桐叶焦，单飞越鸟啼青霄。",
            "翠轩辗云轻遥遥，燕脂泪迸红线条。",
            "瑶草歇芳心耿耿，玉佩无声画屏冷。",
            "朱弦暗断不见人，风动花枝月中影。",
            "青鸾脉脉西飞去，海阔天高不知处。"
        ],
        "notes": "",
        "id": "06a5cc962a12ef4c8e608e35770ffccf"
    },
    {
        "author": "刘瑶",
        "dynasty": "唐",
        "type": "诗",
        "rhythmic": "",
        "title": "古意曲",
        "preface": "",
        "paragraphs": [
            "梧桐阶下月团团，洞房如水秋夜阑。",
            "吴刀翦破机头锦，茱萸花坠相思枕。",
            "绿窗寂寞背灯时，暗数寒更不成寝。"
        ],
        "notes": "",
        "id": "6c5e5470684908bf2ff5a177976b2f8b"
    },
    {
        "author": "刘瑶",
        "dynasty": "唐",
        "type": "诗",
        "rhythmic": "",
        "title": "阖闾城怀古",
        "preface": "",
        "paragraphs": [
            "五湖春水接遥天，国破君亡不记年。",
            "唯有妖娥曾舞处，古台寂寞起愁烟。"
        ],
        "notes": "",
        "id": "6beb45ed7731675f90669b20bc1c6612"
    }
]