[
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "江有枫一篇十章 一",
        "preface": "",
        "paragraphs": [
            "江有枫，其叶蒙蒙。",
            "我友自东，于以游从。"
        ],
        "notes": "",
        "id": "8fab60b4d74a419a197425515cd35390"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "江有枫一篇十章 二",
        "preface": "",
        "paragraphs": [
            "山有槭，其叶漠漠。",
            "我友徂北，于以休息。"
        ],
        "notes": "",
        "id": "93e6163b4d5da103a707e2f20102b7a8"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "江有枫一篇十章 三",
        "preface": "",
        "paragraphs": [
            "想彼槭矣，亦类其枫。",
            "矧伊怀人，而忘其东。"
        ],
        "notes": "",
        "id": "70056d4a62856cb8d3f73c49fd1d12dc"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "江有枫一篇十章 四",
        "preface": "",
        "paragraphs": [
            "东可游矣，会之丘矣。",
            "于山于水，于庙于寺。",
            "于亭于里，君子游焉。",
            "于以宴喜，其乐亹亹。"
        ],
        "notes": "",
        "id": "952d0bef01ac9b4dade32aba9fdd691f"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "江有枫一篇十章 五",
        "preface": "",
        "paragraphs": [
            "粤东可居，彼吴之墟。",
            "有田有庭，有朋有书。",
            "有莼有鱼，君子居焉。",
            "惟以宴醑，其乐徐徐。"
        ],
        "notes": "",
        "id": "d8660faa47296f12c94922ec1ff5435e"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "江有枫一篇十章 六",
        "preface": "",
        "paragraphs": [
            "我朋在矣，彼陆之子。",
            "如松如杞，淑问不已。"
        ],
        "notes": "",
        "id": "23f90b9237ecb922f23e76d69eb20821"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "江有枫一篇十章 七",
        "preface": "",
        "paragraphs": [
            "我友于征，彼郑之子。",
            "如琇如英，德音孔明。"
        ],
        "notes": "",
        "id": "1c177e88ad5bf8c1d194b86248384ffc"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "江有枫一篇十章 八",
        "preface": "",
        "paragraphs": [
            "我思震泽，菱芡幕幕。",
            "寤寐如觌，我思剡谿。",
            "杉筿萋萋，寤寐无迷。"
        ],
        "notes": "",
        "id": "04a68f564ce255d27cbb6c3eae849e40"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "江有枫一篇十章 九",
        "preface": "",
        "paragraphs": [
            "有鸟有鸟，粤鸥与鹭。",
            "浮湍戏渚，皓然洁素。",
            "忘其猜妒，彼何人斯，曾足伤惧。"
        ],
        "notes": "",
        "id": "4f55063cf47bc083968421fac0446e56"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "江有枫一篇十章 十",
        "preface": "",
        "paragraphs": [
            "此惧惟何，惧寘于罗。",
            "彼骄者子，谗言孔多。",
            "我闻先师，体命委和。",
            "公伯之愬，则如予何。",
            "怅然山河，惟以啸歌，其忧也哉。"
        ],
        "notes": "",
        "id": "2e6fb122c03dd8169848531fbf0971cc"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "菊荣一篇五章 一",
        "preface": "",
        "paragraphs": [
            "采采者菊，芬其荣斯。",
            "紫英黄萼，照灼丹墀。",
            "恺悌君子，佩服攸宜。",
            "王国是维，大君是毗。",
            "贻尔子孙，百禄萃之。"
        ],
        "notes": "",
        "id": "6292af8d9576add86e94e47ff4f475ad"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "菊荣一篇五章 二",
        "preface": "",
        "paragraphs": [
            "采采者菊，于邑之城。",
            "旧根新茎，布叶垂英。",
            "彼美淑人，应家之祯。",
            "有弦既鸣，我政则平。",
            "宜尔栋崇，必复其庆。"
        ],
        "notes": "",
        "id": "95b448be6209d0daefa5e7cac2ff68ba"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "菊荣一篇五章 三",
        "preface": "",
        "paragraphs": [
            "采采者菊，于邦之府。",
            "阴槐翳柳，迩楹近宇。",
            "彼劳者子，喧卑是处。",
            "慨其莫知，蕴结谁语。",
            "企彼高人，色斯遐举。"
        ],
        "notes": "",
        "id": "95b448be6209d0daefa5e7cac2ff68ba"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "菊荣一篇五章 四",
        "preface": "",
        "paragraphs": [
            "采采者菊，于宾之馆。",
            "既低其枝，又弱其干。",
            "有斐君子，是焉披玩。",
            "良辰旨酒，宴饮无算。",
            "怆其仳别，终然永叹。"
        ],
        "notes": "",
        "id": "95b448be6209d0daefa5e7cac2ff68ba"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "菊荣一篇五章 五",
        "preface": "",
        "paragraphs": [
            "岁方晏矣，霜露残促。",
            "谁其荣斯，有英者菊。",
            "岂微春华，懿此贞色。",
            "人之侮我，混于薪棘。",
            "诗人有言，好是正直。"
        ],
        "notes": "",
        "id": "daa387007b3b20a9e704f0ffd92c41b1"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "凉雨一章",
        "preface": "",
        "paragraphs": [
            "习习凉风，泠泠浮飙。",
            "君子乐胥，于其宾僚。",
            "有女斯夭，式歌且谣。",
            "欲言终宥，惟以招邀，于胥乐兮。"
        ],
        "notes": "",
        "id": "196d0d470178323078f8f471c3fe39fc"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "有竹一篇七章",
        "preface": "",
        "paragraphs": [
            "有竹斯竿，于阁之前。",
            "君子秉心，惟其贞坚兮。",
            "有竿斯竹，于阁之侧。",
            "君子秉操，惟其正直兮。",
            "彼蔚者竹，萧其森矣。",
            "有开者合，宛其深矣。",
            "回簷幽砌，如翼如齿。",
            "冬之霄，霰雪斯瀌。",
            "我有金𬬻，熺其以歊。",
            "夏之日，炎景斯郁。",
            "我有珍簟，凄其以栗。",
            "彼纷者务，体其豫矣。",
            "有旨者酒，欢其且矣。",
            "友僚萃止，跗蕚载韡。",
            "彼美公之姓兮，那欤应积庆兮，期子惟去之柄兮。"
        ],
        "notes": "",
        "id": "7618934cfb20cd2b2ddafb342d480c18"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "有竹一篇七章 一",
        "preface": "",
        "paragraphs": [
            "有竹斯竿，于阁之前。",
            "君子秉心，惟其贞坚兮。"
        ],
        "notes": "",
        "id": "7618934cfb20cd2b2ddafb342d480c18"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "有竹一篇七章 二",
        "preface": "",
        "paragraphs": [
            "有竿斯竹，于阁之侧。",
            "君子秉操，惟其正直兮。"
        ],
        "notes": "",
        "id": "c921016cb020ec0fb2310abbee9e952d"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "有竹一篇七章 三",
        "preface": "",
        "paragraphs": [
            "彼蔚者竹，萧其森矣。",
            "有开者合，宛其深矣。",
            "回簷幽砌，如翼如齿。"
        ],
        "notes": "",
        "id": "67dc3f8490380b3722f133eace63d459"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "有竹一篇七章 四",
        "preface": "",
        "paragraphs": [
            "冬之霄，霰雪斯瀌。",
            "我有金𬬻，熺其以歊。"
        ],
        "notes": "",
        "id": "f587f206a31df6483b933316d421edef"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "有竹一篇七章 五",
        "preface": "",
        "paragraphs": [
            "夏之日，炎景斯郁。",
            "我有珍簟，凄其以栗。"
        ],
        "notes": "",
        "id": "6d9467595d4d3000cf0950adf4c10046"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "有竹一篇七章 六",
        "preface": "",
        "paragraphs": [
            "彼纷者务，体其豫矣。",
            "有旨者酒，欢其且矣。",
            "友僚萃止，跗蕚载韡。"
        ],
        "notes": "",
        "id": "8659ff211b14c563ae0bdec2e83f92ea"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "有竹一篇七章 七",
        "preface": "",
        "paragraphs": [
            "彼美公之姓兮，那欤应积庆兮，期子惟去之柄兮。"
        ],
        "notes": "",
        "id": "89500e6bcf38ad27cc1199157881e4b1"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "江有归舟三章 一",
        "preface": "",
        "paragraphs": [
            "江有归舟，亦乱其流。",
            "之子言旋，嘉名孔修。",
            "扬于王庭，允焯其休。"
        ],
        "notes": "",
        "id": "61d428d9a4ab921b796af2a2be07049b"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "江有归舟三章 二",
        "preface": "",
        "paragraphs": [
            "舟既归止，人亦荣止。",
            "兄矣弟矣，孝斯践矣。",
            "称觞燕喜，于岵于屺。"
        ],
        "notes": "",
        "id": "5f649f6dfd34cafb3ff179c0ff5e6ef8"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "江有归舟三章 三",
        "preface": "",
        "paragraphs": [
            "彼游惟帆，匪风不扬。",
            "有彬伊父，匪学不彰。",
            "予其怀而，勉尔无忘。"
        ],
        "notes": "",
        "id": "c81e71e6d6c650d61435f860e0603138"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "过河滨和文学张志尹",
        "preface": "",
        "paragraphs": [
            "隆古日以远，举世丧其淳。",
            "慷慨怀黄虞，化理何由臻。",
            "步出城西门，裴回见河滨。",
            "当其侧陋时，河水清且潾。",
            "沧桑一以变，莽然翳荆榛。",
            "至化无苦窳，宇宙将陶甄。",
            "太息感悲泉，人往迹未湮。",
            "瑟瑟寒原暮，冷风吹衣巾。",
            "顾我谫劣质，希圣杳无因。",
            "且尽登临意，斗酒欢相亲。"
        ],
        "notes": "",
        "id": "0c78331e65fea0a30fb9b7f0d16ddd64"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "舟中遇陆棣兄西归数日得广陵二三子书知迟晚次沙垫西岸作",
        "preface": "",
        "paragraphs": [
            "林乌遥岸鸣，早知东方曙。",
            "波上风雨歇，舟人叫将去。",
            "苍苍前洲日，的的回沙鹭。",
            "水气清晓阴，滩声隐川雾。",
            "旧山劳魂想，忆人阻洄溯。",
            "信宿千里余，佳期曷由遇。",
            "前程入楚乡，弭棹问维扬。",
            "但见土音异，始知程路长。",
            "寥寥晚空静，漫漫风淮凉。",
            "云景信可美，风潮殊未央。",
            "故人江臯上，永日念容光。",
            "中路枉尺书，谓余琼树芳。",
            "深期结晤语，竟夕恨相望。",
            "冀愿崇朝霁，吾其一苇航。"
        ],
        "notes": "",
        "id": "66ef0cb33d510440573f57e481fa86d1"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "重阳日陪元鲁山德秀登北城瞩对新霁因以赠别",
        "preface": "",
        "paragraphs": [
            "山县遶古堞，悠悠快登望。",
            "雨余秋天高，目尽无隐状。",
            "绵连滍川回，杳渺鸦路深。",
            "彭泽兴不浅，临风动归心。",
            "赖兹琴堂暇，傲睨倾菊酒。",
            "人和岁已登，从政复何有。",
            "远山十里碧，一道衔长云。",
            "青霞半落日，混合疑晴曛。",
            "渐闻惊栖羽，坐叹清夜月。",
            "中欢怆有违，行子念明发。",
            "仅能泯宠辱，未免伤别离。",
            "江湖不可忘，风雨劳相思。",
            "明时当盛才，短伎安所设。",
            "何日谢百里，从君汉之澨。"
        ],
        "notes": "",
        "id": "c712a3c6f7912a3bde4b188b1d1b1eb2"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "留别二三子得韵字",
        "preface": "",
        "paragraphs": [
            "二纪尚雌伏，徒然忝先进。",
            "英英尔众贤，名实郁双振。",
            "残春惜将别，清洛行不近。",
            "相与爱后时，无令孤逸韵。"
        ],
        "notes": "",
        "id": "b4b62293725f20a4c2b5a6849f81ab83"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "仰荅韦司业垂访五首 一",
        "preface": "",
        "paragraphs": [
            "呦呦食苹鹿，常饮清泠川。",
            "但悦丰草美，宁知牢馔鲜。",
            "主人有幽意，将以充林泉。",
            "罗网幸免伤，蒙君复羁牵。",
            "高堂列众宾，广座鸣清弦。",
            "俯仰转惊惕，裴回独忧煎。",
            "缅怀云岩路，欲往无由缘。",
            "物各有所好，违之伤自然。"
        ],
        "notes": "",
        "id": "f2dcec0d6785552418995b971e6dc94a"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "仰荅韦司业垂访五首 二",
        "preface": "",
        "paragraphs": [
            "神龟在南国，缅邈湘川阴。",
            "游止莲叶上，岁时嘉树林。",
            "毒虫且不近，斤斧何由寻。",
            "错落负奇文，荧煌耀丹金。",
            "江山万里余，淮海阻且深。",
            "独保贞素质，不为寒暑侵。",
            "一逢盛明代，应见通灵心。"
        ],
        "notes": "",
        "id": "90580dc3f04e349b562bf80f4566c623"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "仰荅韦司业垂访五首 三",
        "preface": "",
        "paragraphs": [
            "晋代有儒臣，当年富词藻。",
            "立言寄青史，将以赞王道。",
            "辽落缅岁时，辛勤历江岛。",
            "且言风波倦，探涉岂为宝。",
            "不遇庾征西，云谁展怀抱。",
            "士贫乏知己，安得成所好。"
        ],
        "notes": "",
        "id": "576d71ecb7c38557f53ca6d851e2b036"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "仰荅韦司业垂访五首 四",
        "preface": "",
        "paragraphs": [
            "彭阳昔游说，愿谒南郢都。",
            "王果尚未达，况从夷节谟。",
            "岂知晋叔向，无罪婴囚拘。",
            "临难俟解纷，独知[祁]大夫。",
            "举讐且不弃，何必论亲疎。",
            "夫子觉者也，其能遗我乎。"
        ],
        "notes": "",
        "id": "0c7bce6611f7e69771b7c5d084af925c"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "仰荅韦司业垂访五首 五",
        "preface": "",
        "paragraphs": [
            "关西一公子，年貌独青春。",
            "被褐来上京，翳然声未振。",
            "中郎何为者，倒屣惊座宾。",
            "词赋岂不佳，盛名亦相因。",
            "为君奏此曲，此曲多苦辛。",
            "千载不可诬，孰言今无人。"
        ],
        "notes": "",
        "id": "9f151a5ed1a147c3308f1255aacc3e55"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "答邹象先",
        "preface": "",
        "paragraphs": [
            "桂枝常共擢，茅茨冀同荐。",
            "一命何阻修，载驰各川县。",
            "壮图悲岁月，明代耻贫贱。",
            "回首无津梁，祗令二毛变。"
        ],
        "notes": "",
        "id": "325e952922148c0b6157304c738b1ed2"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "蒙山作",
        "preface": "",
        "paragraphs": [
            "东蒙镇海沂，合沓余百里。",
            "清秋净氛霭，崖崿隐天起。",
            "于役劳往还，息徒暂攀跻。",
            "将穷绝迹处，偶得冥心理。",
            "云气杂虹霓，松声乱风水。",
            "微明绿林际，杳窱丹洞里。",
            "仙鸟时可闻，羽人邈难视。",
            "此焉多深邃，贤达昔所止。",
            "子尚捐俗纷，季随蹑遐轨。",
            "蕴真道弥旷，怀古情未已。",
            "白鹿凡几游，黄精复奚似。",
            "顾予尚牵缠，家业重书史。",
            "少学务从师，壮年贵趋仕。",
            "方驰桂林誉，未暇桃源美。",
            "岁暮期再寻，幽哉羡门子。"
        ],
        "notes": "",
        "id": "13ee423d1d060ef324f457522491f3f0"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "早春过七岭寄题硖石裴丞厅壁",
        "preface": "",
        "paragraphs": [
            "出硖寄趣少，晚行偏忆君。",
            "依然向来处，官路谿边云。",
            "兹路岂不剧，能无俗累纷。",
            "槐阴永未合，泉声细犹闻。",
            "弥叹春罢酒，牵卑从此分。",
            "登高望城入，斜影半风薰。"
        ],
        "notes": "",
        "id": "09462bd08032999bc685808bb83a353b"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "送张翚下第归江东",
        "preface": "",
        "paragraphs": [
            "俱飞仍失路，彩服迩清波。",
            "地积东南美，朝遗甲乙科。",
            "客愁千里别，春色五湖多。",
            "明日旧山去，其如相望何。"
        ],
        "notes": "",
        "id": "6903979a053b15f2190860fc4d8cae1b"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "越江秋曙",
        "preface": "",
        "paragraphs": [
            "扁舟东路远，晓月下江𣸣。",
            "潋滟信潮上，苍茫孤屿分。",
            "林声寒动叶，水气曙连云。",
            "暾日浪中出，榜歌天际闻。",
            "伯鸾常去国，安道惜离群。",
            "延首剡谿近，咏言怀数君。"
        ],
        "notes": "",
        "id": "bf8dd5c8740fc35599f100a446a0841f"
    },
    {
        "author": "萧颖士",
        "dynasty": "唐",
        "type": "诗",
        "rhythmic": "",
        "title": "山庄月夜作",
        "preface": "",
        "paragraphs": [
            "献书嗟弃置，疲拙归田园。",
            "且事计然策，将符公冶言。",
            "桑榆清暮景，鸡犬应遥村。",
            "蚕罢里闾晏，麦秋田野喧。",
            "涧声连枕簟，峰势入阶轩。",
            "未奏东山妓，先倾北海尊。",
            "陇瓜香早熟，庭果落初繁。",
            "更惬野人意，农谈朝竟昏。"
        ],
        "notes": "",
        "id": "94b3dd2f63a7dec0bcd7d6d08c2bc6c3"
    }
]