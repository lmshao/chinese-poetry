[
    {
        "author": "李观",
        "dynasty": "唐",
        "type": "诗",
        "rhythmic": "",
        "title": "赠冯宿",
        "preface": "",
        "paragraphs": [
            "寒城上秦原，游子衣飘飘。",
            "黑云截万里，猎火从中烧。",
            "阴空蒸长烟，杀气独不销。",
            "冰交石可裂，风疾山如摇。",
            "时无青松心，顾我独不凋。"
        ],
        "notes": "",
        "id": "75f97786d044aceb102d4548fc19b772"
    },
    {
        "author": "李观",
        "dynasty": "唐",
        "type": "诗",
        "rhythmic": "",
        "title": "宿裴友书斋",
        "preface": "",
        "paragraphs": [
            "卧君山窗下，山鸟与我言。",
            "清风何飕飗，松栢中夜繁。",
            "久游失归趣，宿此似故园。",
            "林烟横近郊，谿月落古原。",
            "穉子不待晓，花间出柴门。"
        ],
        "notes": "",
        "id": "06f49a1fe5d64fc43e7c530c1240f5a6"
    },
    {
        "author": "李观",
        "dynasty": "唐",
        "type": "诗",
        "rhythmic": "",
        "title": "御沟新柳",
        "preface": "",
        "paragraphs": [
            "御沟回广陌，芳柳对行人。",
            "翠色枝枝满，年光树树新。",
            "畏逢攀折客，愁见别离辰。",
            "近暎章台骑，遥分禁苑春。",
            "嫩阴初覆水，高影渐离尘。",
            "莫入胡儿笛，还令泪湿巾。"
        ],
        "notes": "",
        "id": "2157183f3c3a1e9dd6abe8a10e5ea58a"
    },
    {
        "author": "李观",
        "dynasty": "唐",
        "type": "诗",
        "rhythmic": "",
        "title": "试中和节诏赐公卿尺诗",
        "preface": "",
        "paragraphs": [
            "淑节韶光媚，皇明宠锡崇。",
            "具寮颁玉尺，成器幸良工。",
            "岂止寻常用，将传度量同。",
            "人何不取利，物亦赖其功。",
            "紫翰宣殊造，丹诚厉匪躬。",
            "奉之无失坠，恩泽自天中。"
        ],
        "notes": "",
        "id": "4820e2aef79e59520965b9a2069b462c"
    }
]