[
    {
        "author": "徐知仁",
        "dynasty": "唐",
        "type": "诗",
        "rhythmic": "",
        "title": "奉和圣制送张说巡边",
        "preface": "",
        "paragraphs": [
            "圣德膺三统，皇恩被八埏。",
            "大明均照物，小丑未宁边。",
            "国相台衡重，元戎庙略宣。",
            "紫泥方受命，黄石乃推贤。",
            "问辠阴山下，安人属国前。",
            "度关行照月，乘障坐消烟。",
            "北阙纡宸藻，南桥列祖筵。",
            "耀威当夏日，杀气指秋天。",
            "鞞鼓鼋鼍振，旌旗鸟兽悬。",
            "由来词翰手，今见勒燕然。"
        ],
        "notes": "",
        "id": "0c27065c2ad7965d41a630c6b483014c"
    }
]