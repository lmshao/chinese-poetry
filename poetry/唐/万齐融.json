[
    {
        "author": "万齐融",
        "dynasty": "唐",
        "type": "诗",
        "rhythmic": "",
        "title": "三日绿潭篇",
        "preface": "",
        "paragraphs": [
            "春潭滉漾接隋宫，宫阙连延潭水东。",
            "苹苔嫩色涵波绿，桃李新花照底红。",
            "垂菱布藻如妆镜，丽日晴天相照暎。",
            "素影沈沈对蝶飞，金沙砾砾窥鱼泳。",
            "佳人祓禊赏韶年，倾国倾城并可怜。",
            "拾翠总来芳树下，踏青争遶绿潭边。",
            "公子王孙恣游玩，沙阳水曲情无厌。",
            "禽浮似挹羽觞杯，鳞跃疑投水心劒。",
            "金鞍玉勒骋轻肥，落絮红尘拥路飞。",
            "绿水残霞催席散，画楼初月待人归。"
        ],
        "notes": "",
        "id": "608c314721f49fd22de121d2e285f663"
    },
    {
        "author": "万齐融",
        "dynasty": "唐",
        "type": "诗",
        "rhythmic": "",
        "title": "仗劒行",
        "preface": "",
        "paragraphs": [
            "昨夜星官动紫微，今年天子用武威。",
            "登车一呼风雷动，遥震阴山撼巍巍。",
            "胡骄子，当见旄头蚀应死。",
            "愿骑单马仗天威，挼取长绳缚虏归。",
            "仗劒遥叱路傍子，匈奴头血溅君衣。"
        ],
        "notes": "",
        "id": "76de54eb143e14cf3071a3ce3e10d296"
    },
    {
        "author": "万齐融",
        "dynasty": "唐",
        "type": "诗",
        "rhythmic": "",
        "title": "赠别江头",
        "preface": "",
        "paragraphs": [
            "东南飞鸟处，言是故乡天。",
            "江上风花晚，君行定几千。",
            "计程频破月，数别屡开年。",
            "明岁浔阳水，相思寄采莲。"
        ],
        "notes": "",
        "id": "c901895a0ebce366bd8142f2f8e5f25e"
    },
    {
        "author": "万齐融",
        "dynasty": "唐",
        "type": "诗",
        "rhythmic": "",
        "title": "送陈七还广陵",
        "preface": "",
        "paragraphs": [
            "风流谁代子，虽有旧无双。",
            "欢酒言相送，愁弦意不降。",
            "落花馥河道，垂杨拂水窗。",
            "海潮与春梦，朝夕广陵江。"
        ],
        "notes": "",
        "id": "f8dcd8ea74e1ac6bc8aa799091275fbb"
    }
]