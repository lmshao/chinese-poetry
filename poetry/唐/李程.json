[
    {
        "author": "李程",
        "dynasty": "唐",
        "type": "诗",
        "rhythmic": "",
        "title": "春台晴望",
        "preface": "",
        "paragraphs": [
            "曲台送春目，景物丽新晴。",
            "霭霭烟收翠，忻忻木向荣。",
            "静看迟日上，闲爱野云平。",
            "风慢游丝转，天开远水明。",
            "登高尘虑息，观徼道心清。",
            "更有迁乔意，翩翩出谷莺。"
        ],
        "notes": "",
        "id": "8bac6b8c6d4025a6ec2d37beb9085781"
    },
    {
        "author": "李程",
        "dynasty": "唐",
        "type": "诗",
        "rhythmic": "",
        "title": "玉壶冰",
        "preface": "",
        "paragraphs": [
            "琢玉性惟坚，成壶体更圆。",
            "虚心含众象，应物受寒泉。",
            "温润资天质，清贞禀自然。",
            "日融光乍散，雪照色逾鲜。",
            "至鉴功宁宰，无私照岂偏。",
            "明将水镜对，白与粉闱连。",
            "拂拭终为美，提携伫见传。",
            "勿令毫发累，遗恨鲍公篇。"
        ],
        "notes": "",
        "id": "3bee9a454a8dbf9136d98084aed97c51"
    },
    {
        "author": "李程",
        "dynasty": "唐",
        "type": "诗",
        "rhythmic": "",
        "title": "赋得竹箭有筠",
        "preface": "",
        "paragraphs": [
            "常爱凌寒竹，坚贞可喻人。",
            "能将先进礼，义与后凋邻。",
            "冉冉犹全节，青青尚有筠。",
            "陶钧二仪内，柯叶四时春。",
            "待凤花仍吐，停霜色更新。",
            "方持不易操，对此欲观身。"
        ],
        "notes": "",
        "id": "d4acee96660d120e8b4e4af4c556f5e8"
    },
    {
        "author": "李程",
        "dynasty": "唐",
        "type": "诗",
        "rhythmic": "",
        "title": "观庆云图",
        "preface": "",
        "paragraphs": [
            "五云从表瑞，藻绘宛成图。",
            "柯叶何时改，丹青此不渝。",
            "非烟色尚丽，似盖状应殊。",
            "渥彩看犹在，轻阴望已无。",
            "方将遇翠幄，那羡起苍梧。",
            "欲识从龙处，今逢圣合符。"
        ],
        "notes": "",
        "id": "f95d8d3adb2eb003aaebe6c9e024d231"
    },
    {
        "author": "李程",
        "dynasty": "唐",
        "type": "诗",
        "rhythmic": "",
        "title": "赠毛仙翁",
        "preface": "",
        "paragraphs": [
            "茫茫尘累愧腥膻，强把蜉蝣望列仙。",
            "闲指紫霄峰下路，却归白鹿洞中天。",
            "吹箫凤去经何代，茹玉方传得几年。",
            "他日更来人世看，又应东海变桑田。"
        ],
        "notes": "",
        "id": "b27131bcb809a5cbe8d2a59aa00a983b"
    }
]