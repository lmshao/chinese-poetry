[
    {
        "author": "李绛",
        "dynasty": "唐",
        "type": "诗",
        "rhythmic": "",
        "title": "省试恩赐耆老布帛",
        "preface": "",
        "paragraphs": [
            "涣汗中天发，殊私海外存。",
            "衰颜逢圣代，华发受皇恩。",
            "烛物明尧日，垂衣辟禹门。",
            "惜时悲落景，赐帛慰余魂。",
            "厚泽沾翔泳，微生保子孙。",
            "盛明今尚齿，欢奉九衢罇。"
        ],
        "notes": "",
        "id": "39e2796801b5afd26c606602f5f606dc"
    },
    {
        "author": "李绛",
        "dynasty": "唐",
        "type": "诗",
        "rhythmic": "",
        "title": "和裴相国荅张秘书赠马诗",
        "preface": "",
        "paragraphs": [
            "高才名价欲凌云，上驷光华远赠君。",
            "念旧露垂丞相简，感知星动客卿文。",
            "纵横逸气宁称力，驰骋长途定出群。",
            "伏枥莫令空度岁，黄金结束取功勋。"
        ],
        "notes": "",
        "id": "8fee0e51eaed06a5f817729078bf3421"
    },
    {
        "author": "李绛",
        "dynasty": "唐",
        "type": "诗",
        "rhythmic": "",
        "title": "杏园联句",
        "preface": "",
        "paragraphs": [
            "杏园千树欲随风，一醉同人此暂同。",
            "老态忽忘丝管里，衰颜宜解酒杯中。",
            "曲江日暮残红在，翰苑年深旧事空。",
            "二十四年流落者，故人相引到花丛。"
        ],
        "notes": "",
        "id": "c5f452fbfdac631b4259849178f83978"
    },
    {
        "author": "李绛",
        "dynasty": "唐",
        "type": "诗",
        "rhythmic": "",
        "title": "花下醉中联句",
        "preface": "",
        "paragraphs": [
            "共醉风光地，花飞落酒杯。",
            "残春犹可赏，晚景莫相催。",
            "酒幸年年有，花应岁岁开。",
            "且当金韵掷，莫遣玉山颓。",
            "高会弥堪惜，良时不易陪。",
            "谁能拉花住，争换得春回。",
            "我辈寻常有，佳人早晚来。",
            "寄言三相府，欲散且裴回。"
        ],
        "notes": "",
        "id": "e8fbaaaa711144e7f56c1087a81010dc"
    }
]