[
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "津亭",
        "preface": "",
        "paragraphs": [
            "津亭欲阕戒棠舟，五两风来不暂留。",
            "西北浮云连魏阙，东南初日满秦楼。",
            "层城渺渺人伤别，芳草萋萋客倦游。",
            "平乐旧欢收不得，更凭飞梦到瀛洲。"
        ],
        "notes": "",
        "id": "e351abfa7dbe5f22b85d7d02795ea4e8"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "古别",
        "preface": "",
        "paragraphs": [
            "长道何年祖𫐈休，风帆不断岳阳楼。",
            "佳人挟瑟漳河晓，壮士悲歌易水秋。",
            "九帐[青]油徒自负，百壶芳醑岂消忧。",
            "至今长乐坡前水，不啻秦人怨陇头。"
        ],
        "notes": "",
        "id": "7a3d73b74feaa86ade065c6573d4117b"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "塞上",
        "preface": "",
        "paragraphs": [
            "汉家神箭定天山，烟火相望万里间。",
            "契利请盟金匕酒，将军归卧玉门关。",
            "云沈老上妖氛断，雪照回中探骑闲。",
            "五饵已行王道胜，绝无刁斗至阗颜。"
        ],
        "notes": "",
        "id": "79b8ac9ba7e75856160054d28a848987"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "寄昭潭王中立",
        "preface": "",
        "paragraphs": [
            "高弦一弄武陵深，六幕天空万里心。",
            "吴苑歌骊成久别，楚峰回雁好归音。",
            "十千美酒花期隔，三百枯棋弈思沈。",
            "莫上孤城频送目，浮云西北是家林。"
        ],
        "notes": "",
        "id": "247d7b882fcbca4a7d25940405b5b494"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "雪",
        "preface": "",
        "paragraphs": [
            "屏翳驱云结夜阴，素花飘坠恶氛沈。",
            "色欺曹国麻衣浅，寒入荆王翠被深。",
            "天上明河银作水，海中仙树玉为林。",
            "日高独拥鹴裘卧，谁乞长安取酒金。"
        ],
        "notes": "",
        "id": "8d6216a832b63f0106a6b91236d938a5"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "冲虚观",
        "preface": "",
        "paragraphs": [
            "五粒青松护翠苔，石门岑寂断纤埃。",
            "水浮花片知仙路，风递鸾声认啸台。",
            "桐井晓寒千乳歛，茗园春嫩一旗开。",
            "驰烟未勒山亭字，可是英灵许再来。"
        ],
        "notes": "",
        "id": "228a17b803f3539ef840a570e499aaf0"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "淮南发运赵邢州被诏归阙",
        "preface": "",
        "paragraphs": [
            "天台封诏紫泥馨，马首前瞻北斗城。",
            "人在函关先望气，帝于京兆最知名。",
            "一区东第趋晨近，数刻西厢接昼荣。",
            "正是两宫裁化日，百金双璧拜虞卿。"
        ],
        "notes": "",
        "id": "ccf3489d22902673e722a2f577263fbd"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "天街晓望",
        "preface": "",
        "paragraphs": [
            "长乐才闻一叩钟，百官初谒未央宫。",
            "金波穆穆沙隄月，玉树琤琤上苑风。",
            "香重椒兰横结雾，气寒龙虎远浮空。",
            "嗟余索米无人问，行避霜台御史骢。"
        ],
        "notes": "",
        "id": "2a07adb7d62c565ab0f2380a3689dc2f"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "淮南王",
        "preface": "",
        "paragraphs": [
            "贪铸金钱盗写符，何曾七国戒前车。",
            "长生不待炉中药，鸿宝谁收箧里书。",
            "碧井床空天影在，小山人去桂丛疎。",
            "云中鸡犬无消息，麦秀渐渐徧故墟。"
        ],
        "notes": "",
        "id": "db3c3b501baca09ca8db3a9030b0c79b"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "赵宗道归辇下",
        "preface": "",
        "paragraphs": [
            "沿牒相逢楚水湄，竹林文酒此攀嵇。",
            "半毡未暖还伤别，一臂初交又解携。",
            "江浦呕哑风送樐，河桥勃窣柳垂隄。",
            "明年四月秦关到，洗眼扬州看马[蹄]。"
        ],
        "notes": "",
        "id": "21c4d30ef699fcd657702a4c4887a6c3"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "忆荐福寺牡丹",
        "preface": "",
        "paragraphs": [
            "十日春风隔翠岑，秪应繁朵自成阴。",
            "樽前可要人颓玉，树底遥知地侧金。",
            "花界三千春渺渺，铜槃十二夜沈沈。",
            "雕槃分𥮾何由得，空作西州拥鼻吟。"
        ],
        "notes": "",
        "id": "b0f184ac81ba3f2e8644b4a47b33bdf3"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "次韵和朱况雨中之什",
        "preface": "",
        "paragraphs": [
            "苍野迷云黯不归，远风吹雨入岩扉。",
            "石床润极琴丝缓，水阁寒多酒力微。",
            "夕梦将成还滴滴，春心欲断正霏霏。",
            "忧花惜月长如此，争得东阳病骨肥。"
        ],
        "notes": "",
        "id": "7d96788706d5611c08c925dc1d72a9aa"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "感旧",
        "preface": "",
        "paragraphs": [
            "千里青云未致身，马蹄空踏几年尘。",
            "曾迷玉洞花光老，欲过金城柳眼新。",
            "粉壁已沈题凤字，酒垆犹记姓黄人。",
            "坞中横笛偏多感，一涕阑干白角巾。"
        ],
        "notes": "",
        "id": "fb393866b233d1987bcdf9f2ecc106ba"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "城南",
        "preface": "",
        "paragraphs": [
            "昨夜轻阴结夕霏，城南十里有香泥。",
            "初闻山鸟惊新哢，遥见林花识旧蹊。",
            "荡桨远从芳草渡，垫巾还傍绿杨隄。",
            "罗敷正苦桑蚕事，惆怅南来五马蹄。"
        ],
        "notes": "",
        "id": "f4ee2f6db24219519d8cc9c6ad560ce6"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "早夏",
        "preface": "",
        "paragraphs": [
            "井辖投多思不禁，密垂珠箔昼沈沈。",
            "睡惊燕语频移枕，病起蛛丝半在琴。",
            "雨径乱花埋宿艳，月轩修竹转凉阴。",
            "一春酒费知多少，探尽囊中换赋金。"
        ],
        "notes": "",
        "id": "db3686ef1a75749c0b21cf0e7a8114af"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "侯家",
        "preface": "",
        "paragraphs": [
            "洞户春迟漏箭长，短辕初返雒阳傍。",
            "彩云按曲青岑醴，沈水薰衣白璧堂。",
            "前槛兰苕依玉树，后园桐叶护银床。",
            "宴残红烛长庚烂，还促朝珂谒未央。"
        ],
        "notes": "",
        "id": "9e2b75a0f52e830f1493fc5b8c9a3ac0"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "函谷关",
        "preface": "",
        "paragraphs": [
            "天开函谷壮关中，万古惊尘向此空。",
            "望气竟能知老子，弃𦈡何不识终童。",
            "慢持白马先生论，未抵鸣鸡下客功。",
            "符命已归如掌地，一丸曾误隗王东。"
        ],
        "notes": "",
        "id": "2c8df11b7a53ff01cf6a12e61554f518"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "残花",
        "preface": "",
        "paragraphs": [
            "雨压残红一夜凋，晓来帘外正飘摇。",
            "数枝翠叶空相对，万片香魂不可招。",
            "长乐梦回春寂寂，武陵人去水迢迢。",
            "愁将玉笛传遗恨，苦被芳风透绮寮。"
        ],
        "notes": "",
        "id": "2f8f333f650e62c9428374e6a812f3ff"
    },
    {
        "author": "胡宿",
        "dynasty": "唐",
        "type": "诗",
        "rhythmic": "",
        "title": "次韵徐爽见寄",
        "preface": "",
        "paragraphs": [
            "五两青丝帝渥深，平时可敢叹英沈。",
            "侏儒自是长三尺，澼絖都来直数金。",
            "寂寞死灰人丧偶，婆娑生意树交阴。",
            "年来想见琼枝色，久梦蘧蘧到竹林。"
        ],
        "notes": "",
        "id": "1e47c9ed151b5972488423490857c441"
    }
]