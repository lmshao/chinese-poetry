[
    {
        "author": "刘复",
        "dynasty": "唐",
        "type": "诗",
        "rhythmic": "",
        "title": "游仙",
        "preface": "",
        "paragraphs": [
            "税驾倚扶桑，逍遥望九州。",
            "二老佐轩辕，移戈戮蚩尤。",
            "功成弃之去，乘龙上天游。",
            "天上见玉皇，寿与天地休。",
            "俯视昆仑宫，五城十二楼。",
            "王母何窈眇，玉质清且柔。",
            "扬袂折琼枝，寄我天东头。",
            "相思千万岁，大运浩悠悠。",
            "安用知吾道，日月不能周。",
            "寄音青鸟翼，谢尔碧海流。"
        ],
        "notes": "",
        "id": "fff53eaa9314aa2a50c4823a0f0c8aef"
    },
    {
        "author": "刘复",
        "dynasty": "唐",
        "type": "诗",
        "rhythmic": "",
        "title": "寺居清晨",
        "preface": "",
        "paragraphs": [
            "高枕对晓月，衣巾清且凉。",
            "露华朝未晞，滴沥含虚光。",
            "隔竹闻汲井，开扉见焚香。",
            "幽心感衰病，结念依法王。",
            "青冥早云飞，杳霭空鸟翔。",
            "此情皆有释，悠然知所忘。"
        ],
        "notes": "",
        "id": "2ed981941cc511d1cafe45da3e222163"
    },
    {
        "author": "刘复",
        "dynasty": "唐",
        "type": "诗",
        "rhythmic": "",
        "title": "出东城",
        "preface": "",
        "paragraphs": [
            "步出东城门，独行已徬徨。",
            "伊洛泛清流，密林含朝阳。",
            "芳景虽可瞩，忧怀在中肠。",
            "人生几何时，苒苒随流光。",
            "愿得心所亲，尊酒坐高堂。",
            "一为浮沈隔，会合殊未央。",
            "双戏水中凫，和鸣自翱翔。",
            "我无此羽翼，安可以比方。"
        ],
        "notes": "",
        "id": "62c8d1da0dd30f5c62a4ff4b516bb7db"
    },
    {
        "author": "刘复",
        "dynasty": "唐",
        "type": "诗",
        "rhythmic": "",
        "title": "经禁城",
        "preface": "",
        "paragraphs": [
            "日没路且长，游子欲涕零。",
            "荒城无人路，秋草飞寒萤。",
            "东南古丘墟，莽苍驰郊坰。",
            "黄云晦断岸，枯井临崩亭。",
            "昔人竟何之，穷泉独冥冥。",
            "苍苔没碑版，朽骨无精灵。",
            "俛仰寄世间，忽如流波萍。",
            "金石非汝寿，浮生等臊腥。",
            "不如学神仙，服食求丹经。"
        ],
        "notes": "",
        "id": "675093161631575b208142edeb3b1899"
    },
    {
        "author": "刘复",
        "dynasty": "唐",
        "type": "诗",
        "rhythmic": "",
        "title": "出三城留别幕中三判官",
        "preface": "",
        "paragraphs": [
            "翔禽托高柯，倦客念主人。",
            "恩义有所知，四海同一身。",
            "况皆旷大姿，翰音见良辰。",
            "陈规佐武略，高视据要津。",
            "常愿投素诚，今果得所申。",
            "金罍列四座，广厦无氛尘。",
            "留连徂暑中，观望历数旬。",
            "河山险以固，士卒勇且仁。",
            "饬装去未归，相追越城𬮱。",
            "愧无青玉案，缄佩永不泯。"
        ],
        "notes": "",
        "id": "c5510a07896b12daba13185521d497d6"
    },
    {
        "author": "刘复",
        "dynasty": "唐",
        "type": "诗",
        "rhythmic": "",
        "title": "送刘秀才南归",
        "preface": "",
        "paragraphs": [
            "鸟啼杨柳垂，此别千万里。",
            "古路入商山，春风生灞水。",
            "停车落日在，罢酒离人起。",
            "蓬户寄龙沙，送归情讵已。"
        ],
        "notes": "",
        "id": "43b990e64cba3a7fdfe9f42cf9b6cee0"
    },
    {
        "author": "刘复",
        "dynasty": "唐",
        "type": "诗",
        "rhythmic": "",
        "title": "送王伦",
        "preface": "",
        "paragraphs": [
            "春江日未曛，楚客酣送君。",
            "翩翩孤黄鹤，万里沧洲云。",
            "四方各有志，岂得常顾群。",
            "山连巴湘远，水与荆吴分。",
            "清光日修阻，尺素安可论。",
            "相思寄梦寐，瑶草空氛氲。"
        ],
        "notes": "",
        "id": "566928ff22fcb48df04a25f5b519265d"
    },
    {
        "author": "刘复",
        "dynasty": "唐",
        "type": "诗",
        "rhythmic": "",
        "title": "长相思",
        "preface": "",
        "paragraphs": [
            "长相思，在桂林，苍梧山远潇湘深。",
            "秋堂零泪倚金瑟，朱颜摇落随光阴。",
            "长宵嘹唳鸿命侣，河汉苍苍隔牛女。",
            "宁知一水不可渡，况复万山修且阻。",
            "彩丝织绮文双鸳，昔时赠君君可怜。",
            "何言一去瓶落井，流尘歇灭金炉前。"
        ],
        "notes": "",
        "id": "36d9063ffa5620f5463722c601335439"
    },
    {
        "author": "刘复",
        "dynasty": "唐",
        "type": "诗",
        "rhythmic": "",
        "title": "长歌行",
        "preface": "",
        "paragraphs": [
            "淮南木落秋云飞，楚宫商歌今正悲。",
            "青春白日不与我，当垆举酒劝君持。",
            "出门驱驰四方事，徒用辛勤不得意。",
            "三山海底无见期，百龄世间莫虚弃。",
            "君不见金城帝业汉家有，东制诸侯欲长久。",
            "奸雄窃命风尘昏，函谷重关不能守。",
            "龙蛇出没经两朝，胡虏凭陵大道销。",
            "河水东流宫阙尽，五陵松柏自萧萧。"
        ],
        "notes": "",
        "id": "78d93e497848afa528c545e180ec9be3"
    },
    {
        "author": "刘复",
        "dynasty": "唐",
        "type": "诗",
        "rhythmic": "",
        "title": "春游曲",
        "preface": "",
        "paragraphs": [
            "春风戏狭斜，相见莫愁家。",
            "细酌蒲桃酒，娇歌玉树花。",
            "裁衫催白纻，迎客走朱车。",
            "不觉重城暮，争栖柳上鵶。"
        ],
        "notes": "",
        "id": "0f04a62f6b2a23e747e3946966c05820"
    },
    {
        "author": "刘复",
        "dynasty": "唐",
        "type": "诗",
        "rhythmic": "",
        "title": "杂曲",
        "preface": "",
        "paragraphs": [
            "宝劒饰文犀，当风似切泥。",
            "逢君感意气，贳酒杜陵西。",
            "赵女颜虽少，宛驹齿正齐。",
            "娇多不肯别，更待夜乌啼。"
        ],
        "notes": "",
        "id": "bda2f1f988363871ab90d7654cf21cd2"
    },
    {
        "author": "刘复",
        "dynasty": "唐",
        "type": "诗",
        "rhythmic": "",
        "title": "春雨",
        "preface": "",
        "paragraphs": [
            "细雨度深闺，莺愁欲嬾啼。",
            "如烟飞漠漠，似露湿凄凄。",
            "草色行看靡，花枝暮欲低。",
            "晓听钟鼓动，早送锦障泥。"
        ],
        "notes": "",
        "id": "84650d12386906d61cedcf452de44e85"
    },
    {
        "author": "刘复",
        "dynasty": "唐",
        "type": "诗",
        "rhythmic": "",
        "title": "夕次襄邑",
        "preface": "",
        "paragraphs": [
            "何处成吾道，经年远路中。",
            "客心犹向北，河水自归东。",
            "古戍飘残角，疎林振夕风。",
            "轻舟难载月，那与故人同。"
        ],
        "notes": "",
        "id": "acfefea27286d1d46bca078c4f034e79"
    },
    {
        "author": "刘复",
        "dynasty": "唐",
        "type": "诗",
        "rhythmic": "",
        "title": "夏日",
        "preface": "",
        "paragraphs": [
            "暎日纱窗深且闲，含桃红日石榴殷。",
            "银瓶绠转桐花井，沈水烟销金博山。",
            "文簟象床娇倚瑟，彩匳铜镜嬾拈环。",
            "明朝戏去谁相伴，年少相逢狭路间。"
        ],
        "notes": "",
        "id": "0da0982fb0368396211107892bbcb4e5"
    },
    {
        "author": "刘复",
        "dynasty": "唐",
        "type": "诗",
        "rhythmic": "",
        "title": "送黄晔明府岳州湘阴赴任",
        "preface": "",
        "paragraphs": [
            "拟占名塲第一科，龙门十上困风波。",
            "三年护塞从戎远，万里投荒失意多。",
            "花县到时铜墨贵，叶舟行处水云和。",
            "遥知布惠苏民后，应向祠堂吊汨罗。"
        ],
        "notes": "",
        "id": "87de225ab5c91a6d5b253e16bdb4bab9"
    },
    {
        "author": "刘复",
        "dynasty": "唐",
        "type": "诗",
        "rhythmic": "",
        "title": "禅门寺暮钟",
        "preface": "",
        "paragraphs": [
            "簨簴高悬于阗钟，黄昏发地殷龙宫。",
            "游人忆到嵩山夜，叠阁连楼满太空。"
        ],
        "notes": "",
        "id": "60d90c95182a094d5398b3992bf988ed"
    }
]