[
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "菊",
        "preface": "",
        "paragraphs": [
            "篱下霜前偶得存，忍教迟晚避兰荪。",
            "也销造化无多力，未受阳和一点恩。",
            "栽处不容依玉砌，要时还许上金尊。",
            "陶潜殁后谁知己，露滴幽丛见泪痕。"
        ],
        "notes": "",
        "id": "89d47fdafdbd82e6c4d2692e0d213d45"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "风",
        "preface": "",
        "paragraphs": [
            "喜怒寒暄直不匀，终无形状始无因。",
            "能将尘土平欺客，爱把波澜枉陷人。",
            "飘乐遰香随日在，绽花开柳逐年新。",
            "深知造化由君力，试为吹嘘借与春。"
        ],
        "notes": "",
        "id": "64c80285c17c8d2990beb67e542059fe"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "月",
        "preface": "",
        "paragraphs": [
            "狡兔顽蟾死复生，度云经汉澹还明。",
            "夜长虽耐对君坐，年少不禁随尔行。",
            "玉桂影摇乌鹊动，金波寒注鬼神惊。",
            "人间半被虚抛掷，唯向孤吟客有情。"
        ],
        "notes": "",
        "id": "60203b95f6c6fc70a4b676a3397cdf62"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "秋",
        "preface": "",
        "paragraphs": [
            "傍雨衣风冷渐匀，更凭青女事精神。",
            "来时将得几多雁，到处愁他无限人。",
            "能被绿杨深懊恼，谩偎黄菊送殷勤。",
            "邹家不用偏吹律，到底荣枯也自均。"
        ],
        "notes": "",
        "id": "d965c3d3722189875a069a3e2b1254b5"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "松",
        "preface": "",
        "paragraphs": [
            "地耸苍龙势抱云，天教青共众材分。",
            "孤标百尺云中见，长啸一声风里闻。",
            "桃李傍他真是佞，藤萝攀尔亦非群。",
            "平生相爱应相识，谁道修篁胜此君。"
        ],
        "notes": "",
        "id": "979114cebb2d97d0e299fc335b383999"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "读汉史",
        "preface": "",
        "paragraphs": [
            "四百年间反复寻，汉家兴替好沾襟。",
            "每逢奸诈须挼手，真遇英雄始醒心。",
            "王莽弄来曾半破，曹公将去便平沈。",
            "当时虚受君恩者，谩向青编作鬼林。"
        ],
        "notes": "",
        "id": "739f266c7daad81d8cf683f70ef1cfca"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "上元怀古二首 一",
        "preface": "",
        "paragraphs": [
            "南朝天子爱风流，尽守江山不到头。",
            "总是战争收拾得，却因歌舞破除休。",
            "尧行道德终无敌，秦把金汤可自由。",
            "试问繁华何处有，雨苔烟草古城秋。"
        ],
        "notes": "",
        "id": "85b708db7e42d00be84c628df1c07725"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "上元怀古二首 二",
        "preface": "",
        "paragraphs": [
            "争帝图王德尽衰，骤兴驰霸亦何为。",
            "君臣都是一塲笑，家国共成千载悲。",
            "排岸远樯森似槊，落波残照赫如旗。",
            "今朝城上难回首，不见楼船索战时。"
        ],
        "notes": "",
        "id": "c21f8ce15c4c96ac6b616d607bcc8a2e"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "隋堤柳",
        "preface": "",
        "paragraphs": [
            "曾傍龙舟拂翠华，至今凝恨倚天涯。",
            "但经春色还秋色，不觉杨家是李家。",
            "背日古阴从北朽，逐波疎影向南斜。",
            "年年只有晴风便，遥为雷塘送雪花。"
        ],
        "notes": "",
        "id": "9f0807509db5b5efebf163d15daa84c5"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "蒲关西道中作",
        "preface": "",
        "paragraphs": [
            "国东王气凝蒲关，楼台帖出晴空间。",
            "紫烟横捧大舜庙，黄河直打中条山。",
            "地锁咽喉千古壮，风传歌吹万家闲。",
            "来来去去身依旧，未及潘年鬓已斑。"
        ],
        "notes": "",
        "id": "9207b9d092111727338ae1e5545e3844"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "道李秀才入军",
        "preface": "",
        "paragraphs": [
            "弱柳贞松一地栽，不因霜霰自难媒。",
            "书生只是平时物，男子争无乱世才。",
            "铁马已随红斾去，同人犹著白衣来。",
            "到头功业须如此，莫为初心首重回。"
        ],
        "notes": "",
        "id": "9b704eef2be39354c5710a43e505aba9"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "送蕲州裴员外",
        "preface": "",
        "paragraphs": [
            "正作南宫第一人，𫏐随霓斾怆离群。",
            "晓从阙下辞天子，春向江头待使君。",
            "五马尚迷青琐路，双鱼犹惹翠兰芬。",
            "明朝无路寻归处，禁树参差隔紫云。"
        ],
        "notes": "",
        "id": "b9604c6176ddfe6876f6d827c51cc5af"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "代孔明哭先主",
        "preface": "",
        "paragraphs": [
            "忆昔南阳顾草庐，便乘雷电捧乘舆。",
            "酌量诸夏须平取，期刻群雄待遍锄。",
            "南面未能成帝业，西陵那忍送宫车。",
            "九疑山下频惆怅，曾许微臣水共鱼。"
        ],
        "notes": "",
        "id": "6d421ef41b7177dd0992c30147b479b1"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "送职方王郎中吏部刘员外自太原郑相公幕继奉征书归省署",
        "preface": "",
        "paragraphs": [
            "双凤衔书次第飞，玉皇催促列仙归。",
            "云开日月临青琐，风卷烟霞上紫微。",
            "莲影一时空俭府，兰香同处扑尧衣。",
            "此生长扫朱门者，每向人间梦粉闱。"
        ],
        "notes": "",
        "id": "526b1af3fb15bca87479e17e66fa08d3"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "寒食二首 一",
        "preface": "",
        "paragraphs": [
            "柳带东风一向斜，春阴澹澹蔽人家。",
            "有时三点两点雨，到处十枝五枝花。",
            "万井楼台疑绣画，九原珠翠似烟霞。",
            "年年今日谁相问，独卧长安泣岁华。"
        ],
        "notes": "",
        "id": "a978ea20b246951becc26871693ff9e4"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "寒食二首 二",
        "preface": "",
        "paragraphs": [
            "风烟放荡花披猖，秋千女儿飞短墙。",
            "绣袍驰马拾遗翠，锦袖鬬鸡喧广塲。",
            "天地气和融霁色，池台日暖烧春光。",
            "自怜尘土无他事，空脱荷衣泥醉乡。"
        ],
        "notes": "",
        "id": "89480e077ef08161ce312583cf21a006"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "又代孔明哭先主",
        "preface": "",
        "paragraphs": [
            "鲸鬣翻腾四海波，始将天意用干戈。",
            "尽驱神鬼随鞭策，全罩英雄入网罗。",
            "提劒尚残吴郡国，垂衣犹欠魏山河。",
            "鼎湖无路追仙驾，空使群臣泣血多。"
        ],
        "notes": "",
        "id": "e51921d016d8833a0074fb3ff229bef4"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "贫女",
        "preface": "",
        "paragraphs": [
            "平生不识绣衣裳，闲把荆钗亦自伤。",
            "镜里只应谙素貌，人间多自信红妆。",
            "当年未嫁还忧老，终日求媒即道狂。",
            "两意定知无说处，暗垂珠泪湿蚕筐。"
        ],
        "notes": "",
        "id": "bfb259f5cc06ea2d346d9476f1922a13"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "寓怀",
        "preface": "",
        "paragraphs": [
            "万古交驰一片尘，思量名利孰如身。",
            "长疑好事皆虚事，却恐闲人是贵人。",
            "老逐少来终不放，辱随荣后直须匀。",
            "劝君不用夸头角，梦里输赢总未真。"
        ],
        "notes": "",
        "id": "ac5147ad95bc4d943943232f1eac1d13"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "蜀中寓怀",
        "preface": "",
        "paragraphs": [
            "千里烟霞锦水头，五丁开得也风流。",
            "春装宝阙重重树，日照仙州万万楼。",
            "蛙似公孙虽不守，龙如诸葛亦须休。",
            "此中无限英雄鬼，应对江山各自羞。"
        ],
        "notes": "",
        "id": "386cf3944220c479d1a8c21dece21314"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "下第卧疾卢员外召游曲江",
        "preface": "",
        "paragraphs": [
            "眼前何事不伤神，忍向江头更弄春。",
            "桂树既能欺贱子，杏花争肯采闲人。",
            "麻衣未掉浑身雪，皂盖难遮满面尘。",
            "珍重列星相借问，嵇康慵病也天真。"
        ],
        "notes": "",
        "id": "422c3c02c1285427a81a9f98cc9b0471"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "司天台",
        "preface": "",
        "paragraphs": [
            "拂云朱槛捧昭回，静对铜浑水镜开。",
            "太史只知频奏瑞，苍生无计可防灾。",
            "景公进德星曾退，汉帝推诚日为回。",
            "何事旷官全不语，好天良月锁高台。"
        ],
        "notes": "",
        "id": "61bb01d649e45d5c0a123554a667dbd7"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "落花",
        "preface": "",
        "paragraphs": [
            "落拓东风不藉春，吹开吹谢两何因。",
            "当时曾见笑筵主，今日自为行路尘。",
            "颜色却还天上女，馨香留与世间人。",
            "明年寒食重相见，零泪无端又满巾。"
        ],
        "notes": "",
        "id": "232c8c4bf79ae0265f30db1f7a30463f"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "赴举别所知",
        "preface": "",
        "paragraphs": [
            "腰劒囊书出户迟，壮心奇命两相疑。",
            "麻衣尽举一双手，桂树只生三两枝。",
            "黄祖不怜鹦鹉客，志公偏赏麒麟儿。",
            "叔牙忧我应相痛，回首天涯寄所思。"
        ],
        "notes": "",
        "id": "a265b7e88712f67335a4b127b6fe3170"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "贺邢州卢员外",
        "preface": "",
        "paragraphs": [
            "紫泥飞诏下金銮，列象分明世仰观。",
            "北省谏书藏旧草，南宫郎署握新兰。",
            "春归凤沼恩波暖，晓入鸳行瑞气寒。",
            "偏是此生栖息者，满衣零泪一时干。"
        ],
        "notes": "",
        "id": "f46491cb83035c737f7c8049727ade99"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "方干隐居",
        "preface": "",
        "paragraphs": [
            "咬咬嘎嘎水禽声，露洗松阴满院清。",
            "溪畔印沙多鹤迹，槛前题竹有僧名。",
            "问人远岫千重意，对客闲云一片情。",
            "早晚尘埃得休去，且将书劒事先生。"
        ],
        "notes": "",
        "id": "a6a8aef45c417224a4ee952d128b4a98"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "早春微雨",
        "preface": "",
        "paragraphs": [
            "怪来莺蝶似凝愁，不觉看花𫏐湿头。",
            "疎影未藏千里树，远阴微翳万家楼。",
            "青罗舞袖纷纷转，红脸啼珠旋旋收。",
            "岁旱且须教济物，为霖何事爱风流。"
        ],
        "notes": "",
        "id": "f7ccc9a2909e1a60bb19216de8ba5531"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "谒翰林刘学士不遇",
        "preface": "",
        "paragraphs": [
            "梦绕清华宴地深，洞宫横锁晓沈沈。",
            "鹏飞碧海终难见，鹤入青霄岂易寻。",
            "六尺羇魂迷定止，两行愁血谢知音。",
            "平生只耻凌风翼，随得鸣珂上禁林。"
        ],
        "notes": "",
        "id": "6743257dca3289645e0e0b4c51452a83"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "答刘书记见赠",
        "preface": "",
        "paragraphs": [
            "吟近秋光思不穷，酷探骚雅愧无功。",
            "茫然心苦千篇拙，瞑坐神凝万象空。",
            "月上开襟当北户，竹边回首揖西风。",
            "知音频有新诗赠，白雪纷纷落郢中。"
        ],
        "notes": "",
        "id": "6883947b9bc891567d30f7659f238c8b"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "贺友人及第",
        "preface": "",
        "paragraphs": [
            "得水蛟龙失水鱼，此心相对两何如。",
            "敢辞今日须行卷，犹喜他年待荐书。",
            "松桂也应情未改，萍蓬争奈迹还疎。",
            "春风不见寻花伴，遥向青云泥子虚。"
        ],
        "notes": "",
        "id": "4aedf272fb4cd44c4a783a58df1bfd2e"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "雨后过华岳庙",
        "preface": "",
        "paragraphs": [
            "华山黑影霄崔嵬，金天□□门未开。",
            "雨淋鬼火灭不灭，风送神香来不来。",
            "墙外素钱飘似雪，殿前阴栢吼如雷。",
            "知君暗宰人间事，休把苍生梦里裁。"
        ],
        "notes": "",
        "id": "bb5298e42a3373d9803eaf9e15337ea1"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "赠弹琴李处士",
        "preface": "",
        "paragraphs": [
            "情知此事少知音，自是先生枉用心。",
            "世上几时曾好古，人前何必更沾襟。",
            "致身不似笙竽巧，悦耳宁如郑卫淫。",
            "三尺焦桐七条线，子期师旷两沈沈。"
        ],
        "notes": "",
        "id": "879f7b3123b17cb76e88be6e981b908f"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "刘员外寄移菊",
        "preface": "",
        "paragraphs": [
            "秋来缘树复缘墙，怕共平芜一例荒。",
            "颜色不能随地变，风流唯解逐人香。",
            "烟含细叶交加碧，露拆寒英次第黄。",
            "深谢栽培与知赏，但慙终岁待重阳。"
        ],
        "notes": "",
        "id": "e0465f373ebcc8cf9939bf7d9f702172"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "南山",
        "preface": "",
        "paragraphs": [
            "钝碧顽青几万秋，直无天地始应休。",
            "莫嫌尘土佯遮面，能向楼台强出头。",
            "霁色陡添千尺翠，夕阳闲放一堆愁。",
            "假绕不是神仙骨，终抱琴书向此游。"
        ],
        "notes": "",
        "id": "39364f9ed41f2c8ef07640663ad5f564"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "山中览刘书记新诗",
        "preface": "",
        "paragraphs": [
            "记室新诗相寄我，蔼然清绝更无过。",
            "溪风满袖吹骚雅，岩瀑无时滴薜萝。",
            "云外山高寒色重，雪中松苦夜声多。",
            "静酬嘉唱对幽景，苍鹤羸栖古木柯。"
        ],
        "notes": "",
        "id": "1e719f4597a91a8189a28a096b16c757"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "早秋山中作",
        "preface": "",
        "paragraphs": [
            "荣枯无路入千峰，肥遯谁谐此志同。",
            "司寇亦曾遭鲁黜，步兵何事哭途穷。",
            "桧松瘦健滴秋露，户牖虚明生晚风。",
            "山思更清人影绝，陇云飞入草堂中。"
        ],
        "notes": "",
        "id": "6aec7228fbaf229a384c70a25e455c3e"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "赋得寒月寄齐已",
        "preface": "",
        "paragraphs": [
            "松下清风吹我襟，上方钟磬夜沉沉。",
            "已知庐岳尘埃绝，更忆寒山雪月深。",
            "高谢万缘消祖意，朗吟千首亦师心。",
            "岂知名出徧诸夏，石上栖禅竹影侵。"
        ],
        "notes": "",
        "id": "4f1a671f8325ba8d8c0c743d5bb2b430"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "曲江二首 一",
        "preface": "",
        "paragraphs": [
            "南山低对紫云楼，翠影红阴瑞气浮。",
            "一种是春长富贵，大都为水也风流。",
            "争攀柳带千千手，间插花枝万万头。",
            "独向江边最惆怅，满衣尘土避王侯。"
        ],
        "notes": "",
        "id": "0777dabb6b81ca904718d961ac82c6b3"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "曲江二首 二",
        "preface": "",
        "paragraphs": [
            "江色沈天万草齐，暖烟晴霭自相迷。",
            "蜂怜杏蕋细香落，莺坠柳条浓翠低。",
            "千队国娥轻似雪，一群公子醉如泥。",
            "斜阳怪得长安动，陌上分飞万马蹄。"
        ],
        "notes": "",
        "id": "accf820d2470ef8c6d4e420232436136"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "迁居清谿和刘书记见示",
        "preface": "",
        "paragraphs": [
            "担锡归来竹绕谿，过津曾笑鲁儒迷。",
            "端居味道尘劳息，扣寂眠云心境齐。",
            "还似村家无宠禄，时将隣叟话幽栖。",
            "山衣毳烂唯添野，石井源清不贮泥。",
            "祖意岂从年腊得，松枝肯为雪霜低。",
            "晚天吟望秋光重，雨阵横空蔽断霓。"
        ],
        "notes": "",
        "id": "c1bae9cd7866eab0d68dc91fcafc0239"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "阴地关崇徽公主手迹",
        "preface": "",
        "paragraphs": [
            "一拓纤痕更不收，翠微苍藓几经秋。",
            "谁陈帝子和番策，我是男儿为国羞。",
            "寒雨洗来香已尽，澹烟笼著恨长留。",
            "可怜汾水知人意，旁与吞声未忍休。"
        ],
        "notes": "",
        "id": "47aff2c73ee7edde0399df193859736a"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "题李员外厅",
        "preface": "",
        "paragraphs": [
            "石砌蛩吟响，草堂人语稀。",
            "道孤思绝唱，年长渐知非。",
            "名利终成患，烟霞亦可依。",
            "高丘松盖古，闲地药苗肥。",
            "猨鸟啼嘉景，牛羊傍晚晖。",
            "幽栖还自得，清啸坐忘机。",
            "爱彼人深处，白云相伴归。"
        ],
        "notes": "",
        "id": "70296c881c152a394639352262e4184b"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "山中寄梁判官",
        "preface": "",
        "paragraphs": [
            "归卧东林计偶谐，柴门深向翠微开。",
            "更无尘事心头起，还有诗情象外来。",
            "康乐公应频结社，寒山子亦患多才。",
            "星郎雅是道中侣，六艺拘牵在隗台。"
        ],
        "notes": "",
        "id": "e83c8334fd00f588f78fe3bcd003523b"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "禅林寺作寄刘书记",
        "preface": "",
        "paragraphs": [
            "坐近松风骨自寒，茅斋直拶白云边。",
            "玄关不闭何人到，此事谁论在佛先。",
            "天竺老师留一句，曹溪行者答全篇。",
            "今朝林下忘言说，强把新诗寄谪仙。"
        ],
        "notes": "",
        "id": "9bf4663cc128293cfea9a52f836192c4"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "山中病后作",
        "preface": "",
        "paragraphs": [
            "卧病厌厌三伏尽，商飙初自水边来。",
            "高峰枯槁骨偏峭，野树扶疎叶未摧。",
            "时序追牵从鬓改，蝉声酸急是谁催。",
            "云门不闭全无事，心外沈然一聚灰。"
        ],
        "notes": "",
        "id": "f55cb12d4db01144910007f76217bbe1"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "寄卫别驾",
        "preface": "",
        "paragraphs": [
            "晓屐归来岳寺深，尝思道侣会东林。",
            "昏沈天竺看经眼，萧索净名老病心。",
            "云盖数重横陇首，苔花千点遍松阴。",
            "知君超达悟空旨，三径闲行抱素琴。"
        ],
        "notes": "",
        "id": "35eed044e39554c89083aa63bf2d5d58"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "遣怀",
        "preface": "",
        "paragraphs": [
            "长松埋涧底，郁郁未出原。",
            "孤云飞陇首，高洁不可攀。",
            "古道贵拙直，时事不足言。",
            "莫饮盗泉水，无为天下先。",
            "智者与愚者，尽归北邙山。",
            "唯有东流水，年光不𫏐闲。"
        ],
        "notes": "",
        "id": "70337dfa41933878403f519e09c0fbdf"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "酬刘书记一二知己见寄",
        "preface": "",
        "paragraphs": [
            "见说金台客，相逢秪论诗。",
            "坐来残暑退，吟许野僧知。",
            "自喜幽栖僻，唯慙道义亏。",
            "身闲偏好古，句冷不求奇。",
            "晦迹全无累，安贫自得宜。",
            "同人终念我，莲社有归期。"
        ],
        "notes": "",
        "id": "4da4105aa2f077e12f8ea4ce6ee71d5c"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "山中依韵答刘书记见赠",
        "preface": "",
        "paragraphs": [
            "幽居少人事，三径草不开。",
            "隐几虚室静，闲云入坐来。",
            "至道非内外，讵言才不才。",
            "宝月当秋空，高洁无纤埃。",
            "心灭百虑减，诗成万象回。",
            "亦有吾庐在，寂寞旧山隈。",
            "从容未归去，满地生青苔。",
            "谢公寄我诗，清奇不可陪。",
            "白云飞不尽，碧云欲成堆。",
            "惊风出地户，虩虩似震雷。",
            "吟哦山岳动，令人心胆摧。",
            "思君览章句，还复如望梅。",
            "慷慨追古意，旷望登高台。",
            "何当陶渊明，远师劝倾杯。",
            "流年将老来，华髪自相催。",
            "野寺连屏障，左右相裴回。"
        ],
        "notes": "",
        "id": "a3e1c2eb552a3af8d3b9c220e66d9d71"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "山中答刘书记寓怀",
        "preface": "",
        "paragraphs": [
            "贵门多冠冕，日与荣辱并。",
            "山中有独夫，笑傲出衰盛。",
            "正直任天真，鬼神亦相敬。",
            "之子贲丘园，户牖松萝暎。",
            "骨将槁木齐，心同止水净。",
            "笔头指金波，座上横玉柄。",
            "芙蓉出秋渚，绣段流清咏。",
            "高古不称时，沉默岂相竞。",
            "穷搜万籁息，危坐千峰静。",
            "林僧继嘉唱，风前亦为幸。"
        ],
        "notes": "",
        "id": "45d217574f73b559cbd684bb5b78aa45"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "项羽庙",
        "preface": "",
        "paragraphs": [
            "为虏为王尽偶然，有何羞见汉江船。",
            "停分天下犹嫌少，可要行人赠纸钱。"
        ],
        "notes": "",
        "id": "167abbc61edfe3ed53504b5f313ef56f"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "春日商山道中作",
        "preface": "",
        "paragraphs": [
            "一迳春光里，扬鞭入翠微。",
            "风来花落帽，云过雨沾衣。",
            "谷鸟衔枝去，巴人负笈归。",
            "残阳更惆怅，前路客亭稀。"
        ],
        "notes": "",
        "id": "65a17aa9e870ffa2a02fca32fe2c864b"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "古石砚",
        "preface": "",
        "paragraphs": [
            "追琢他山石，方圆一勺深。",
            "抱真唯守墨，求用每虚心。",
            "波浪因文起，尘埃为废侵。",
            "凭君更研究，何啻直千金。"
        ],
        "notes": "",
        "id": "822883e41746d022dc5ff2eeed4349ee"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "惜花",
        "preface": "",
        "paragraphs": [
            "未会春风意，开君又落君。",
            "一年今烂熳，几日便缤纷。",
            "别艳那堪赏，余香不忍闻。",
            "尊前恨无语，应解作朝云。"
        ],
        "notes": "",
        "id": "9513fa116bbb8c187f260270f77b628d"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "别杨秀才",
        "preface": "",
        "paragraphs": [
            "因乱与君别，相逢悲且惊。",
            "开襟魂自慰，拭泪眼空明。",
            "故国已无业，旧交多不生。",
            "如何又分袂，难话别离情。"
        ],
        "notes": "",
        "id": "f0b8f5d5fd7d65dbfc6882ffd858db6c"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "自叹拙",
        "preface": "",
        "paragraphs": [
            "自怜心计拙，欲语更悲辛。",
            "世乱僮欺主，年衰鬼弄人。",
            "镜中颜欲老，江上业长贫。",
            "不是刘公乐，何由变此身。"
        ],
        "notes": "",
        "id": "501d931d6bf2a63fbc7c1a413d05944b"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "乱后途中",
        "preface": "",
        "paragraphs": [
            "乱离寻故园，朝市不如村。",
            "恸哭翻无泪，颠狂觉少魂。",
            "诸侯贪割据，群盗恣幷吞。",
            "为问登坛者，何年答汉恩。"
        ],
        "notes": "",
        "id": "b9e1c615fdabfd1336b422054b9a5093"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "燕",
        "preface": "",
        "paragraphs": [
            "每岁同辛苦，看人似有情。",
            "乱飞春得意，幽语夜闻声。",
            "整羽庄姜恨，回身汉后轻。",
            "豪家足金弹，不用污雕楹。"
        ],
        "notes": "",
        "id": "228eaabd445071b914e064aac69bbdfd"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "题慈云寺僧院",
        "preface": "",
        "paragraphs": [
            "帝城深处寺，栖殿压秋江。",
            "红叶去寒树，碧峰来晓窗。",
            "烟霞生净土，苔藓上高幢。",
            "欲问吾师语，心猨不肯降。"
        ],
        "notes": "",
        "id": "17f0ed814c42ac7f158e1ef835ec2cb4"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "闻子规",
        "preface": "",
        "paragraphs": [
            "冤禽名杜宇，此事更难知。",
            "昔帝一时恨，后人千古悲。",
            "断肠思故国，啼血溅芳枝。",
            "况是天涯客，那堪□□眉。"
        ],
        "notes": "",
        "id": "d3ab84fecaa060c75408db0dc1e9688b"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "送刘将军入关讨贼",
        "preface": "",
        "paragraphs": [
            "世人多恃武，何者是真雄。",
            "欲灭黄巾贼，须凭黑矟公。",
            "指星忧国计，望气识天风。",
            "明日凌云上，期君第一功。"
        ],
        "notes": "",
        "id": "bf2819eaaa6139d700f93b157a276376"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "陪郑先辈华山罗谷访张隐者",
        "preface": "",
        "paragraphs": [
            "白云闲洞口，飞盖入岚光。",
            "好鸟共人语，异花迎客香。",
            "谷风闻鼓吹，苔石见文章。",
            "不是陪仙侣，无因访阮郎。"
        ],
        "notes": "",
        "id": "f4d5d25d408296fa73660e6eb377aed8"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "兵后寻边三首 一",
        "preface": "",
        "paragraphs": [
            "千里烟砂尽日昏，战余烧罢闭重门。",
            "新成劒戟皆农器，旧著衣裳尽血痕。",
            "卷地朔风吹白骨，柱天青气泣幽魂。",
            "自怜长策无人问，羞戴儒冠傍塞垣。"
        ],
        "notes": "",
        "id": "f77319cb37fbcc1c80ad356f5c406502"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "兵后寻边三首 二",
        "preface": "",
        "paragraphs": [
            "旗头指处见黄埃，万马横驰鹘翅回。",
            "劒戟远腥凝血在，山河先暗阵云来。",
            "角声恶杀悲于哭，鼓势争强怒若雷。",
            "日暮却登寒垒望，饱鸱清啸伏尸堆。"
        ],
        "notes": "",
        "id": "b3a66116cee7fa1bdd2f07ac2c6b3207"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "兵后寻边三首 三",
        "preface": "",
        "paragraphs": [
            "风怒边沙迸铁衣，胡儿胡马正骄肥。",
            "将军对阵谁教入，战士辞营不道归。",
            "新血溅红黏蔓草，旧骸堆白映寒晖。",
            "胸中纵有销兵术，欲向何门说是非。"
        ],
        "notes": "",
        "id": "89ab59554ae12d91fdaa2a4626999b06"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "沧浪峡",
        "preface": "",
        "paragraphs": [
            "走毂飞蹄过此傍，几人留意问沧浪。",
            "烟波莫笑趋名客，为爱朝宗日夜忙。"
        ],
        "notes": "",
        "id": "e1c67d3961a7fdcb9e580dc223233919"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "公子家二首 一",
        "preface": "",
        "paragraphs": [
            "曾是皇家几世侯，入云高第照神州。",
            "柳遮门户横金锁，花拥弦歌咽画楼。",
            "锦袖妒姬争巧笑，玉衔[骄]马索闲游。",
            "麻衣酷献平生业，醉倚春风不点头。"
        ],
        "notes": "",
        "id": "c49efeecfcaee0d3bf8e085c8ce01287"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "公子家二首 二",
        "preface": "",
        "paragraphs": [
            "柳底花阴压露尘，醉烟轻罩一团春。",
            "鸳鸯占水能嗔客，鹦鹉嫌笼解骂人。",
            "騕褭似龙随日换，轻盈如燕逐年新。",
            "不知买尽长安笑，活得苍生几户贫。"
        ],
        "notes": "",
        "id": "e4677db8d15039a638dc9c095806df84"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "山下残夏偶作",
        "preface": "",
        "paragraphs": [
            "等闲三伏后，独卧此高丘。",
            "残暑炎于火，林风爽带秋。",
            "声名何要出，吟咏亦堪休。",
            "自许红尘外，云溪好漱流。"
        ],
        "notes": "",
        "id": "afb6ce1c87a87654f1623f6e50a84569"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "夜吟",
        "preface": "",
        "paragraphs": [
            "除却闲吟外，人间事事慵。",
            "更深成一句，月冷上孤峰。",
            "穷理多瞑目，含毫静倚松。",
            "终篇浑不寐，危坐到晨钟。"
        ],
        "notes": "",
        "id": "5a212d569c24c6b02e0bbec35ea21939"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "代崇徽公主意",
        "preface": "",
        "paragraphs": [
            "金钗坠地鬓堆云，自别朝阳帝岂闻。",
            "遣妾一身安社稷，不知何处用将军。"
        ],
        "notes": "",
        "id": "21e4c0dd847658e1dcc5e40b3d43314d"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "下第献所知三首 一",
        "preface": "",
        "paragraphs": [
            "偶向江头别钓矶，等闲经岁与心违。",
            "虚教六尺受辛苦，枉把一身忧是非。",
            "青桂本来无欠负，碧霄何处有因依？",
            "春风不用相催促，回避花时也解归。"
        ],
        "notes": "",
        "id": "f0b09383933b8274c190f8082b7bbea0"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "下第献所知三首 二",
        "preface": "",
        "paragraphs": [
            "不识人间巧路岐，只将端拙泥神祇。",
            "与他名利本无分，却共水云曾有期。",
            "大抵物情应莫料，近来天意也须疑。",
            "自怜心计今如此，凭仗春醪为解颐。"
        ],
        "notes": "",
        "id": "bd2fe508018d377b5fd01155ab2da5df"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "下第献所知三首 三",
        "preface": "",
        "paragraphs": [
            "十年磨镞事锋铓，始逐朱旗入战塲。",
            "四海风云难际会，一生肝胆易开张。",
            "退飞莺谷春零落，倒卓龙门路渺茫。",
            "今日慙知也慙命，笑余歌罢忽凄凉。"
        ],
        "notes": "",
        "id": "4ec51f9cd65147a92dfefeb4e5967d45"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "寄太常王少卿",
        "preface": "",
        "paragraphs": [
            "别后西风起，新蝉坐卧闻。",
            "秋天静如水，远岫碧侵云。",
            "雅饮纯和气，清吟冰雪文。",
            "想思重回首，梧叶下纷纷。"
        ],
        "notes": "",
        "id": "7554b28610f51f789670506e7976c13b"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "游侠儿",
        "preface": "",
        "paragraphs": [
            "好把雄姿浑世尘，一塲闲事莫因循。",
            "荆轲只为闲言语，不与燕丹了得人。"
        ],
        "notes": "",
        "id": "84189fbeea3f0edf4ddaac0b3e7213af"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "下第出春明门",
        "preface": "",
        "paragraphs": [
            "曾和秋雨驱愁入，却向春风领恨回。",
            "深谢灞陵堤畔柳，与人头上拂尘埃。"
        ],
        "notes": "",
        "id": "efc2b519b516d8dc431d7f19b7df9d90"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "望思台",
        "preface": "",
        "paragraphs": [
            "君父昏蒙死不回，谩将平地筑高台。",
            "九层黄土是何物，销得向前冤恨来。"
        ],
        "notes": "",
        "id": "3f26fd4628e38b89a48e1c1c5ecf6999"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "病中答刘书记见赠",
        "preface": "",
        "paragraphs": [
            "病来双树下，云脚上禅袍。",
            "频有琼瑶赠，空瞻雪月高。",
            "已知捐俗态，时许话风骚。",
            "衰疾未能起，相思徒自劳。"
        ],
        "notes": "",
        "id": "97d662e3a543c035a2ee7b76946c99d8"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "早秋山中作",
        "preface": "",
        "paragraphs": [
            "谁到山中语，雨余风气秋。",
            "烟岚出涧底，瀑布落床头。",
            "至道亦非远，僻诗须苦求。",
            "千峰有嘉景，拄杖独巡游。"
        ],
        "notes": "",
        "id": "9341690652d53cd6f2252cbf94f14aff"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "别墅",
        "preface": "",
        "paragraphs": [
            "此地可求息，开门足野情。",
            "窗明雨初歇，日落风更清。",
            "苍藓槎根匝，碧烟水面生。",
            "玩奇心自乐，暑月听蝉声。"
        ],
        "notes": "",
        "id": "ba1a3039e22dcd0d17ce88e5e30ab048"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "柳十首 一",
        "preface": "",
        "paragraphs": [
            "灞岸江头腊雪消，东风偷软入纤条。",
            "春来不忍登楼望，万架金丝著地娇。"
        ],
        "notes": "",
        "id": "a67216382f14190eda384f5809e8e20f"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "柳十首 二",
        "preface": "",
        "paragraphs": [
            "受尽风霜得到春，一条条是逐年新。",
            "寻常送别无余事，争忍攀将过与人。"
        ],
        "notes": "",
        "id": "9926a216c853916d1774d533f144ca42"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "柳十首 三",
        "preface": "",
        "paragraphs": [
            "长恨阳和也世情，把香和艳与红英。",
            "家家只是栽桃李，独自无根到处生。"
        ],
        "notes": "",
        "id": "b30a3decab8821e58ddbc7998e07e13d"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "柳十首 四",
        "preface": "",
        "paragraphs": [
            "只为遮楼又拂桥，被人摧折好枝条。",
            "假饶张绪如今在，须把风流暗里销。"
        ],
        "notes": "",
        "id": "5f8a8de1c0fe444dec0030a605ae243c"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "柳十首 五",
        "preface": "",
        "paragraphs": [
            "弱带低垂可自由，傍他门户倚他楼。",
            "金风不解相擡举，露压烟欺直到秋。"
        ],
        "notes": "",
        "id": "988c34520aa548043f5b67c0fe595b9f"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "柳十首 六",
        "preface": "",
        "paragraphs": [
            "终日堂前学画眉，几人曾道胜花枝。",
            "试看三月春残后，门外青阴是阿谁。"
        ],
        "notes": "",
        "id": "6a47e41af4a18d49885540b7b1756490"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "柳十首 七",
        "preface": "",
        "paragraphs": [
            "也曾飞絮谢家庭，从此风流别有名。",
            "不是向人无用处，一枝愁杀别离情。"
        ],
        "notes": "",
        "id": "3ff66010e1265454de0f914dd8aac882"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "柳十首 八",
        "preface": "",
        "paragraphs": [
            "从来只是爱花人，杨柳何曾占得春。",
            "多向客亭门外立，与他迎送往来尘。"
        ],
        "notes": "",
        "id": "d23fa85f786e288ea3f4753f17b81f46"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "柳十首 九",
        "preface": "",
        "paragraphs": [
            "强扶柔态酒难醒，𣨼著春风别有情。",
            "公子王孙且相伴，与君俱得几时荣。"
        ],
        "notes": "",
        "id": "943329c9d00dbf72c01a7661f625be11"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "柳十首 十",
        "preface": "",
        "paragraphs": [
            "无赖秋风斗觉寒，万条烟草一时干。",
            "游人若要春消息，直向江头腊后看。"
        ],
        "notes": "",
        "id": "f136d95190a6ac67313ee36fb04b7f5a"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "酬刘书记见赠",
        "preface": "",
        "paragraphs": [
            "独在西峰末，怜君和气多。",
            "劳生同朽索，急景似倾波。",
            "禅者行担锡，樵师语隔坡。",
            "旱□生赤藓，古木架青萝。",
            "石涧新蝉脱，茅簷旧燕窠。",
            "篇章蒙见许，松月好相过。",
            "思苦通真理，吟清合大和。",
            "□□□□□，风起送渔歌。"
        ],
        "notes": "",
        "id": "5c82293dd13947ce6d3cecc40ac8fd9b"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "赠徐三十",
        "preface": "",
        "paragraphs": [
            "春满南宫白日长，夜来新值锦衣郎。",
            "朱排六相助神耸，玉衬一厅侵骨凉。",
            "砌竹拂袍争草色，庭花飘艳妬兰香。",
            "从今不羡乘槎客，曾到三星列宿傍。"
        ],
        "notes": "",
        "id": "a2d982e28eba48e88e32dc4c59bb6aaa"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "牡丹",
        "preface": "",
        "paragraphs": [
            "邀勒春风不早开，众芳飘后上楼台。",
            "数苞仙艳火中出，一片异香天上来。",
            "晓露精神妖欲动，暮烟情态恨成堆。",
            "知君也解相轻薄，斜倚阑干首重回。"
        ],
        "notes": "",
        "id": "952b20f8315559608bf7f17ba0208fbd"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "赠宿将",
        "preface": "",
        "paragraphs": [
            "校猎燕山经几春，雕弓白羽不离身。",
            "年来马上浑无力，望见飞鸿指似人。"
        ],
        "notes": "",
        "id": "7d57f6a09ecd6edc4de80015bad7b9cd"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "代张孜幻梦李白歌",
        "preface": "",
        "paragraphs": [
            "天使翰林生我前，相去殁（一作「后」）来二百年。",
            "英神杰（一作「绝」）气归玄天，日月星辰空蹙然。",
            "我识翰林文，不识翰林面。",
            "上天知我忆其人，使向人间梦中见。",
            "瑞光闪烁天关（一作「门」）开，五云著地长裾来，华山秀作英雄骨，黄河泻作纵横才。",
            "巍峨宛似神仙客，一段风雷扶气魄。",
            "低头语了却擡头，指点胸前称李白。",
            "梦中一面何殷勤，高吟大语喧青云。",
            "自言天府偶闲暇，与我握手论高文。",
            "一论耳目清，再论心骨惊，豁如混沌初凿破，天地海岳何分明。",
            "利若剑戟坚，健如虬龙争，神机圣法说略尽，造化与我新精灵。",
            "不问尘埃人，不语尘埃事，罇前酒半（一作「半日」）空，归云扫筵起。",
            "自言天上作先生，许向人间为弟子。",
            "梦破青霄春，烟霞无去尘。",
            "若夸郭璞五色笔，江淹却是寻常人（《全唐诗》卷六○七收「华山」二句及末四句，卷八六八收「上天」二句，均误系于张孜名下。",
            "）（《鉴诫录》九《梦太白》）。"
        ],
        "notes": "",
        "id": "6ded6087d24068c4eb36b69e0ecc164b"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "牡丹",
        "preface": "",
        "paragraphs": [
            "嫚黄妖紫间轻红，谷雨初晴早景中。",
            "静女不言还爱日，彩云无定只随风。",
            "炉烟坐觉沈檀薄，妆面行看粉黛空。",
            "此别又须经岁月，酒阑把烛遶芳丛。",
            "（见《梦梁录》卷十八）。"
        ],
        "notes": "",
        "id": "d1030160e33cc030fed28965a1632a2e"
    },
    {
        "author": "李山甫",
        "dynasty": "唐",
        "type": "诗",
        "rhythmic": "",
        "title": "赠前翰林待诏王敬傲（题拟）",
        "preface": "",
        "paragraphs": [
            "幽兰绿水耿清音，叹息先生枉用心。",
            "世上几时曾好古，人前何必苦沾襟。",
            "（《太平广记》卷二○三引《耳目记》引）（按：《全唐诗》卷六四三收山甫七律《赠弹琴李处士》，前四句与此首较相似，但首句完全不同，另三句也颇有异文，故仍录出。",
            "）。"
        ],
        "notes": "",
        "id": "05230ae895afa09cb821b27048304be9"
    }
]