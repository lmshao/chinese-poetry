[
    {
        "author": "光威裒",
        "dynasty": "唐",
        "type": "诗",
        "rhythmic": "",
        "title": "联句",
        "preface": "",
        "paragraphs": [
            "朱楼影直日当午，玉树阴低月已三。",
            "腻粉暗销银镂合，错刀闲翦泥金衫。",
            "绣床怕引乌龙吠，锦字愁教青鸟衔。",
            "百味炼来怜益母，千花开处鬬宜男。",
            "鸳鸯有伴谁能羡，鹦鹉无言我自惭。",
            "浪喜游蜂飞扑扑，佯惊孤燕语喃喃。",
            "偏怜爱数螆蛦掌，每忆光抽玳瑁簪。",
            "烟洞几年悲尚在，星桥一夕帐空含。",
            "窗前时节羞虚掷，世上风流笑苦谙。",
            "独结香绡偷饷送，暗垂檀袖学通参。",
            "须知化石心难定，却是为云分易甘。",
            "看见风光零落尽，弦声犹逐望江南。"
        ],
        "notes": "",
        "id": "bb7e7a37276d4027b9712ce1c34d441c"
    }
]