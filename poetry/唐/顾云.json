[
    {
        "author": "顾云",
        "dynasty": "唐",
        "type": "诗",
        "rhythmic": "",
        "title": "华清词",
        "preface": "",
        "paragraphs": [
            "祥云皓鹤盘碧空，乔松稍稍韵微风。",
            "绛节影来，朱旛响丁东。",
            "相公清斋朝蘂宫，太上符箓龙蛇踪。",
            "散花天女侍香童，隔烟遥望见云水。",
            "弹璈吹凤清珑珑，丹砂黄金世可度。",
            "愿启一言告仙翁，道门弟子山中客。",
            "长向山中礼空碧，九色真龙上汉时，愿把霓幢引烟策。"
        ],
        "notes": "",
        "id": "76f2ad8e3ef23e83f2f1c4f087d287af"
    },
    {
        "author": "顾云",
        "dynasty": "唐",
        "type": "诗",
        "rhythmic": "",
        "title": "天威行",
        "preface": "",
        "paragraphs": [
            "蛮岭高，蛮海阔，去舸回艘投此歇。",
            "一夜舟人得梦间，草草相呼一时发。",
            "飓风忽起云颠狂，波涛摆掣鱼龙僵。",
            "海神怕急上岸走，山燕股栗入石藏。",
            "金蛇飞状霍闪过，白日倒挂银绳长。",
            "轰轰砢砢雷车转，霹雳一声天地战。",
            "风定云开始望看，万里青山分两片。",
            "车遥遥，马阗阗，平如砥，直如弦。",
            "云南八国万部落，皆知此路来朝天。",
            "耿恭拜出井底水，广利刺开山上泉。",
            "若论终古济物意，二将之功皆小焉。"
        ],
        "notes": "",
        "id": "d32d20c21f59279a379969821d2cd9d7"
    },
    {
        "author": "顾云",
        "dynasty": "唐",
        "type": "诗",
        "rhythmic": "",
        "title": "筑城篇",
        "preface": "",
        "paragraphs": [
            "三十六里西川地，围遶城郭峨天横。",
            "一家人率一口甓，版筑才兴城已成。",
            "役夫登登无倦色，馔饱觞酣方暂息。",
            "不假神龟出指踪，尽凭心匠为筹划。",
            "画阁团团真铁瓮，堵阔巉岩齐石壁。",
            "风吹四面旌旗动，火焰相烧满天赤。",
            "散花楼晚挂残虹，濯锦秋江澄倒碧。",
            "西川父老贺子孙，从兹始是中华人。"
        ],
        "notes": "",
        "id": "c8939244c52c8f8cd8084a48a0492b80"
    },
    {
        "author": "顾云",
        "dynasty": "唐",
        "type": "诗",
        "rhythmic": "",
        "title": "苏君厅观韩干马障歌",
        "preface": "",
        "paragraphs": [
            "杜甫歌诗吟不足，可怜曹霸丹青曲。",
            "直言弟子韩干马，画马无骨但有肉。",
            "今日披图见笔迹，始知甫也真凡目。",
            "秦王学士居武功，六印名家声价雄。",
            "乃孙屈迹宁百里，好奇学古有祖风。",
            "竹厅斜日弈碁散，延我直入书斋中。",
            "屹然六幅古屏上，歘见胡人牵入天廐之神龙。",
            "麟鬐凤臆真相似，秋竹惨惨披两耳。",
            "轻匀杏蘂糁皮毛，细撚银丝插騣尾。",
            "思量动步应千里，谁见初离渥洼水。",
            "眼前只欠燕雪飞，蹄下如闻朔风起。",
            "朱崖谪掾从亡殁，更有何人鉴奇物。",
            "当时若遇燕昭王，肯把千金买枯骨。"
        ],
        "notes": "",
        "id": "91eb0751ebc7b85cec65384836097fd4"
    },
    {
        "author": "顾云",
        "dynasty": "唐",
        "type": "诗",
        "rhythmic": "",
        "title": "苔歌",
        "preface": "",
        "paragraphs": [
            "槛前溪夺秋空色，百丈潭心数砂砾。",
            "松筠条条长碧苔，苔色碧于溪水碧。",
            "波回梳开孔雀尾，根细贴著盘陀石。",
            "拨浪轻拈出少时，一髻浓烟三四尺。",
            "山光日华乱相射，静缕兰鬐匀襞积。",
            "试把临流抖擞看，琉璃珠子泪双滴。",
            "如看玉女洗头处，解破云鬟收未得。",
            "即是仙宫欲制六铢衣，染丝未倩鲛人织。",
            "采之不敢盈筐箧，苦怕龙神河伯惜。",
            "琼苏玉盐烂漫煮，咽入丹田续灵液。",
            "会待功成插翅飞，蓬莱顶上寻仙客。"
        ],
        "notes": "",
        "id": "035c0ba5c06afc68e3777baa6c08afbb"
    },
    {
        "author": "顾云",
        "dynasty": "唐",
        "type": "诗",
        "rhythmic": "",
        "title": "池阳醉歌赠匡庐处士姚岩杰",
        "preface": "",
        "paragraphs": [
            "九华太守行春罢，高绛红筵压花榭。",
            "四面繁英拂槛开，帖雪团霞坠枝亚。",
            "空中焰若烧蓝天，万里滑静无纤烟。",
            "弦索紧快管声脆，急曲碎拍声相连。",
            "主人怜才多倾兴，许客酣歌露真性。",
            "春酎香浓枝盏黏，一醉有时三日病。",
            "鼋潭鳞粉解不去，鸦岭蘂花浇不醒。",
            "肺枯似著炉鞲煽，脑热如遭锤凿钉。",
            "蒙溪先生梁公孙，忽然示我十轴文。",
            "展开一卷读一首，四顾特地无涯垠。",
            "又开一轴读一帙，酒病豁若风驱云。",
            "文锋斡破造化窟，心刃掘出兴亡根。",
            "经疾史恙万片恨，墨炙笔针如有神。",
            "呵叱潘陆鄙琐屑，提挈扬孟归孔门。",
            "时时说及开元理，家风飒飒吹人耳。",
            "吴[兢]纂出升平源，十事分明铺在纸。",
            "裔孙才业今如此，谁人为奏明天子。",
            "銮驾何当猎左冯，神鹰一掷望千里。",
            "戏操狂翰涴蛮牋，傍人莫笑我率然。"
        ],
        "notes": "",
        "id": "aa0c7b24247633b887c8e47349dd4bf3"
    },
    {
        "author": "顾云",
        "dynasty": "唐",
        "type": "诗",
        "rhythmic": "",
        "title": "咏柳二首 一",
        "preface": "",
        "paragraphs": [
            "带露含烟处处垂，绽黄摇绿嫩参差。",
            "长堤未见风飘絮，广陌初怜日映丝。",
            "斜傍画筵偷舞态，低临粧阁学愁眉。",
            "离亭不放到春暮，折尽拂簷千万枝。"
        ],
        "notes": "",
        "id": "1877640afbbf60bc0a5085ee94b14365"
    },
    {
        "author": "顾云",
        "dynasty": "唐",
        "type": "诗",
        "rhythmic": "",
        "title": "咏柳二首 二",
        "preface": "",
        "paragraphs": [
            "闲花野草总争新，眉皱丝干独不匀。",
            "乞取东风残气力，莫教虚度一年春。"
        ],
        "notes": "",
        "id": "d82d9b9ac392b193117393178b45b10c"
    },
    {
        "author": "顾云",
        "dynasty": "唐",
        "type": "诗",
        "rhythmic": "",
        "title": "与罗隐互谑",
        "preface": "",
        "paragraphs": [
            "青蝇被扇扇离席，白泽遭钉钉在门。"
        ],
        "notes": "",
        "id": "b51951d312a866bfcb8269cded276735"
    },
    {
        "author": "顾云",
        "dynasty": "唐",
        "type": "诗",
        "rhythmic": "",
        "title": "送崔致远西游将还（题拟）",
        "preface": "",
        "paragraphs": [
            "我闻海上三金鳌，金鳌头戴山高高。",
            "山之上兮，珠宫贝阙黄金殿；山之下兮，千里万里之洪涛。",
            "傍边一点鸡林碧，鳌山孕秀生奇特。",
            "十二乘船渡海来，文章感动中华国。",
            "十八横行战词苑，一箭射破金门策。",
            "（《三国史记》卷四六。",
            "《大正藏》第四九册《新刊贤首碑传正误》引「文章感动中华国」一句。",
            "）（按：《三国史记》引此诗为节引。",
            "）。"
        ],
        "notes": "",
        "id": "d35f1392ab4aa7253e9cc6ae8e892a73"
    },
    {
        "author": "顾云",
        "dynasty": "唐",
        "type": "诗",
        "rhythmic": "",
        "title": "孤云篇",
        "preface": "",
        "paragraphs": [
            "因风离海上，伴月到人间。",
            "徘徊不可住，漠漠又东还。",
            "（高丽李仁老《破闲集》引，转引自韦旭升《朝鲜文学史》）（按：《破闲集》云：「文昌公崔致远字孤云，以宾贡入中朝擢第，游高骈幕府。",
            "时天下云扰，简檄皆出其手。",
            "及还乡，同年顾云赋《孤云篇》以送之云〖诗略〗。",
            "」疑与前《三国史记》所录者为同一首诗中之断片。",
            "）。"
        ],
        "notes": "",
        "id": "f8df4652e304aeee1947caecbca933d9"
    }
]