[
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "相和歌辞 陇西行",
        "preface": "",
        "paragraphs": [
            "阴云凝朔气，陇上正飞雪。",
            "四月草不生，北风劲如切。",
            "朝来羽书急，夜救长城窟。",
            "道隘行不前，相呼抱鞍歇。",
            "人寒指欲堕，马冻蹄亦裂。",
            "射雁旋充饥，斧冰还止渴。",
            "宁辞解围鬬，但恐乘疲没。",
            "早晚边候空，归来养羸卒。"
        ],
        "notes": "",
        "id": "6afdb6dddccd791a9a3ac90dcf1ed821"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "相和歌辞 宫怨",
        "preface": "",
        "paragraphs": [
            "窗前好树名玫瑰，去年花落今年开。",
            "无情春色尚识返，君心忽断何时来？",
            "忆昔妆成候仙仗，宫琐玲珑日新上。",
            "拊心却笑西子嚬，掩鼻谁忧郑姬谤。",
            "草染文章衣下履，花黏甲乙床前帐。",
            "三千玉貌休自夸，十二金钗独相向。",
            "盛衰倾夺欲何如，娇爱飜悲逐佞谀。",
            "重远岂能慙沼鹄，弃前方见泣船鱼。",
            "看笼不记熏龙脑，咏扇空曾秃鼠须。",
            "始意类萝新托柏，终伤如荠却甘荼。",
            "深院独开还独闭，鹦鹉惊飞苔覆地。",
            "满箱旧赐前日衣，渍枕新垂夜来泪。",
            "痕多开镜照还悲，绿髻青蛾尚未衰。",
            "莫道新缣长绝比，犹逢故劒会相追。"
        ],
        "notes": "",
        "id": "55612577cf6d4ab1f40701c74208160b"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "拟古咏河边枯树",
        "preface": "",
        "paragraphs": [
            "野火烧枝水洗根，数围孤树半心存。",
            "应是无机承雨露，却将春色寄苔痕。"
        ],
        "notes": "",
        "id": "9f3f33cf1a10535e74ae1ab09a063215"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "别友人",
        "preface": "",
        "paragraphs": [
            "愁多不忍醒时别，想极还寻静处行。",
            "谁遣同衾又分手，不如行路本无情。"
        ],
        "notes": "",
        "id": "940c631f5c9030571c22c327ed6b2068"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "伤故人歌妓",
        "preface": "",
        "paragraphs": [
            "愁脸无红衣满尘，万家门户不容身。",
            "曾将一笑君前去，悮杀几多回顾人。"
        ],
        "notes": "",
        "id": "31182b20f93f2ef7435427c56a16cb5d"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "南中客舍对雨送故人归北",
        "preface": "",
        "paragraphs": [
            "猨声啾啾雁声苦，卷帘相对愁不语。",
            "几年客吴君在楚，况送君归我犹阻。",
            "家书作得不忍封，北风吹断堦前雨。"
        ],
        "notes": "",
        "id": "e3bf9ac2960d747aaed7295728b42ea3"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "杭州秋日别故友",
        "preface": "",
        "paragraphs": [
            "相见又相别，大江秋水深。",
            "悲欢一世事，去住两乡心。",
            "淅沥篱下叶，凄清阶上琴。"
        ],
        "notes": "",
        "id": "3a598289fc1dd206a9b3a1f0ff18883d"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "代别后梦别",
        "preface": "",
        "paragraphs": [
            "别中还梦别，悲后更生悲。",
            "觉梦俱千里，追随难再期。",
            "翻思梦里苦，却恨觉来迟。",
            "纵是非真事，何妨梦会时。"
        ],
        "notes": "",
        "id": "46e2f583feb8eea9ad08bc460d208548"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "荅边信",
        "preface": "",
        "paragraphs": [
            "征人去年戍辽水，夜得边书字盈纸。",
            "挥刀就烛裁红绮，结作同心荅千里。",
            "君寄边书书莫绝，妾荅同心心自结。",
            "同心再解心不离，书字频看字愁灭。",
            "结成一夜和泪封，贮书只在怀袖中。",
            "莫如书字故难久，愿学同心长可同。"
        ],
        "notes": "",
        "id": "aa1630eb14900ae58d399ad26922d302"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "对镜吟",
        "preface": "",
        "paragraphs": [
            "忆昔逢君新纳娉，青铜铸出千年镜。",
            "意怜光彩固无瑕，义比恩情永相映。",
            "每将鉴面兼鉴心，鉴来不辍情逾深。",
            "君非结心空结带，结处尚新恩已背。",
            "开帘览镜悲难语，对面相看孟门阻。",
            "掩匣徒慙双凤飞，悬台欲效孤鸾舞。",
            "昔日照来人共许，今朝照罢自生疑。",
            "镜上有尘犹可淬，君恩讵肯无回时。"
        ],
        "notes": "",
        "id": "13c9643b78458f6285c203f72af3ed18"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "山行书事",
        "preface": "",
        "paragraphs": [
            "日落风𩙮𩙮，驱车行远郊。",
            "中心有所悲，古墓穿黄茅。",
            "茅中狐兔窠，四面乌鸢巢。",
            "鬼火时独出，人烟不相交。",
            "行行近破村，一径欹还坳。",
            "迎霜听蟋蟀，向月看蟏蛸。",
            "翁喜客来至，客来羞厨庖。",
            "浊醪夸泼蚁，时果仍新苞。",
            "相劝对寒灯，呼儿𦶟枯梢。",
            "性朴颇近古，其言无斗筲。",
            "忧欢世上幷，岁月途中抛。",
            "谁知问津客，空作杨雄嘲。"
        ],
        "notes": "",
        "id": "f61d19626cbf2ce39004f22abb2a289d"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "古宫怨",
        "preface": "",
        "paragraphs": [
            "窗前好树名玫瑰，去年花落今年开。",
            "无情春色尚识返，君心忽断何时来。",
            "忆昔妆成候僊仗，宫璅玲珑日新上。",
            "拊心却笑西子嚬，掩鼻谁忧郑姬谤。",
            "草染文章衣下履，花黏甲乙床前帐。",
            "三千玉貌休自夸，十二金钗独相向。",
            "盛衰倾夺欲何如，娇爱翻悲逐佞谀。",
            "重远岂能慙沼鹄，弃前方见泣船鱼。",
            "看笼不记薰龙脑，咏扇空曾秃鼠须。",
            "始喜类萝新托柏，终伤如荠却甘荼。",
            "院深独开还独闭，鹦鹉惊飞苔覆地。",
            "满箱旧赐前日衣，渍枕新垂夜来泪。",
            "痕多开镜照还悲，绿髻青蛾尚未衰。",
            "莫道新缣长绝比，犹逢故劒会相追。"
        ],
        "notes": "",
        "id": "55612577cf6d4ab1f40701c74208160b"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "关山月",
        "preface": "",
        "paragraphs": [
            "凄凄还切切，戍客多离别。",
            "何处最伤心，关山见秋月。",
            "关月竟如何，由来远近过。",
            "始经玄菟塞，终绕白狼河。",
            "忽忆秦楼妇，流光应共有。",
            "已得并蛾眉，还知揽纤手。",
            "去岁照同行，比翼复连形。",
            "今宵照独立，顾影自茕茕。",
            "余晖渐西落，夜夜看如昨。",
            "借问暎旌旗，何如鉴帷幕。",
            "拂晓朔风悲，蓬惊鴈不飞。",
            "几时征戍罢，还向月中归。"
        ],
        "notes": "",
        "id": "ce955a560afb9e4813877aef1252bfdd"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "陇西行",
        "preface": "",
        "paragraphs": [
            "阴云凝朔气，陇上正飞雪。",
            "四月草不生，北风劲如切。",
            "朝来羽书急，夜救长城窟。",
            "道隘行不前，相呼抱鞍歇。",
            "人寒指欲堕，马冻蹄亦裂。",
            "射雁旋充饥，斧冰还止渴。",
            "宁辞解围鬬，但恐乘疲没。",
            "早晚边候空，归来养羸卒。"
        ],
        "notes": "",
        "id": "6afdb6dddccd791a9a3ac90dcf1ed821"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "寻山家",
        "preface": "",
        "paragraphs": [
            "独访山家歇还涉，茅屋斜连隔松叶。",
            "主人闻语未开门，绕篱野菜飞黄蝶。"
        ],
        "notes": "",
        "id": "8b2a108721fb27f8b81c55865f1cb6b6"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "山居",
        "preface": "",
        "paragraphs": [
            "看书爱幽寂，结宇青冥间。",
            "飞泉引风听，古桂和云攀。",
            "地深草木稠，境静鱼鸟闲。",
            "阴气晚出谷，朝光先照山。",
            "有时独杖藜，入夜犹启关。",
            "星昏归鸟过，火出樵童还。",
            "神体自和适，不是离人寰。"
        ],
        "notes": "",
        "id": "6fb4c36d729fce6e02e9ecd901330d66"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "楚州盐𡏖古墙望海",
        "preface": "",
        "paragraphs": [
            "混沌本冥冥，泄为洪川流。",
            "雄哉大造化，万古横中州。",
            "我从西北来，登高望蓬丘。",
            "阴晴乍开合，天地相沈浮。",
            "长风卷繁云，日出扶桑头。",
            "水净露鲛室，烟销凝蜃楼。",
            "时来会云翔，道蹇即津游。",
            "明发促归轸，沧波非宿谋。"
        ],
        "notes": "",
        "id": "b55722306743926336c61b17034d192b"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "闻韦驸马使君迁拜台州",
        "preface": "",
        "paragraphs": [
            "溟藩轸帝忧，见说初鸣驺。",
            "德胜祸先戢，情闲思自流。",
            "蚕殷桑柘空，廪实雀鼠稠。",
            "谏虎昔赐骏，安人将问牛。",
            "曾陪后乘光，共逐平津游。",
            "旌斾拥追赏，歌钟催献酬。",
            "音徽一寂寥，贵贱双沈浮。",
            "北郭乏中崖，东方称上头。",
            "跻山望百城，目尽增遐愁。",
            "海逼日月近，天高星汉秋。",
            "无阶异渐鸿，有志慙驯鸥。",
            "终期促孤櫂，暂访天台幽。"
        ],
        "notes": "",
        "id": "c891264ec5ac84d6ce26ba41a03348a7"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "山行经村径",
        "preface": "",
        "paragraphs": [
            "一径有人迹，到来唯数家。",
            "依稀听机杼，寂历看桑麻。",
            "雨湿渡头草，风吹坟上花。",
            "却驱羸马去，数点归林鸦。"
        ],
        "notes": "",
        "id": "57289322a45973f2245a0af2843d333e"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "山居雨霁即事",
        "preface": "",
        "paragraphs": [
            "结茅苍岭下，自与喧卑隔。",
            "况值雷雨晴，郊原转岑寂。",
            "出门看反照，绕屋残溜滴。",
            "古路绝人行，荒陂响蝼蝈。",
            "篱崩瓜豆蔓，圃壤牛羊迹。",
            "断续古祠鸦，高低远村笛。",
            "喜闻东臯润，欲往未通屐。",
            "杖策试危桥，攀萝瞰苔壁。",
            "隣翁夜相访，缓酌聊跂石。",
            "新月出污尊，浮云在中舃。",
            "常隳腐儒操，谬习经邦画。",
            "有待时未知，非关慕沮溺。"
        ],
        "notes": "",
        "id": "9fb1a8c502b83c8e218c119204ccda61"
    },
    {
        "author": "长孙佐辅",
        "dynasty": "唐",
        "type": "诗",
        "rhythmic": "",
        "title": "秋日登山",
        "preface": "",
        "paragraphs": [
            "逐胜不怯寒，秋山闲独登。",
            "依稀小径通，深处逢来僧。",
            "侧右拥寒溜，欹松悬古藤。",
            "明书问知友，兴咏将谁能。"
        ],
        "notes": "",
        "id": "19425b584fd6540e69cab5977fcafee5"
    }
]