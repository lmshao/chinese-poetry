[
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 一",
        "preface": "",
        "paragraphs": [
            "姓字看侵尺五天，芳菲占断百花鲜。",
            "马嵬好笑当时事，虚赚明皇幸蜀川。"
        ],
        "notes": "",
        "id": "07c6f8aa8750d590c54cf839aae969d3"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二",
        "preface": "",
        "paragraphs": [
            "金谷园中花正繁，坠楼从道感深恩。",
            "齐奴却是来东市，不为红儿死更冤。"
        ],
        "notes": "",
        "id": "132b25ed527623a451e9fea3dd03a7cd"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三",
        "preface": "",
        "paragraphs": [
            "陷却平阳为小怜，周师百万战长川。",
            "更教乞与红儿貌，举国山川不值钱。"
        ],
        "notes": "",
        "id": "d2a44766f2f9e809f2fca632ec44c116"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四",
        "preface": "",
        "paragraphs": [
            "一曲都缘张丽华，六宫齐唱后庭花。",
            "若教比竝红儿貌，枉破当年国与家。"
        ],
        "notes": "",
        "id": "486b3d9e1267eea82adb66375285b0ed"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五",
        "preface": "",
        "paragraphs": [
            "乐营门外柳如阴，中有佳人画阁深。",
            "若是五陵公子见，买时应不啻千金。"
        ],
        "notes": "",
        "id": "c44ebc99216c8990ca4fed65cb0eaebf"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六",
        "preface": "",
        "paragraphs": [
            "青丝高绾石榴裙，肠断当筵酒半醺。",
            "置向汉宫图画里，入胡应不数昭君。"
        ],
        "notes": "",
        "id": "be54415ac1d84ebe25ef90e1f2c7d359"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七",
        "preface": "",
        "paragraphs": [
            "斜凭栏杆醉态新，歛眸微盻不胜春。",
            "当时若遇东昏主，金叶莲花是此人。"
        ],
        "notes": "",
        "id": "1c149f54e6bad0e4fe98e6dfac8f1b80"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八",
        "preface": "",
        "paragraphs": [
            "匼匝千山与万山，碧桃花下景长闲。",
            "神仙得似红儿貌，应免刘郎忆世间。"
        ],
        "notes": "",
        "id": "b087033ce4ebebbb37cf791db7394d39"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九",
        "preface": "",
        "paragraphs": [
            "越山重叠越溪斜，西子休怜解浣纱。",
            "得似红儿今日貌，肯教将去与夫差。"
        ],
        "notes": "",
        "id": "5d3a004cf0b1296fca2c3c480454f354"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十",
        "preface": "",
        "paragraphs": [
            "诏下人间觅好花，月眉云髻选人家。",
            "红儿若向当时见，系臂先封第一纱。"
        ],
        "notes": "",
        "id": "c27f2331c6f34020bd6d64c9098d16b1"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十一",
        "preface": "",
        "paragraphs": [
            "锋镝纵横不敢看，泪垂玉筯正汍澜。",
            "应缘近似红儿貌，始得深宫奉五官。"
        ],
        "notes": "",
        "id": "89fdb4426372852c438944fbfcf29c51"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十二",
        "preface": "",
        "paragraphs": [
            "金缕浓薰百和香，脸红眉黛入时妆。",
            "当时便向乔家见，未敢将心在窈娘。"
        ],
        "notes": "",
        "id": "97835026656fee5ca88b2438dac2fd90"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十三",
        "preface": "",
        "paragraphs": [
            "通宵甲帐散香尘，汉帝精神礼百神。",
            "若见红儿醉中态，也应休忆李夫人。"
        ],
        "notes": "",
        "id": "92bae916989d9fb0c2366945b1c897b5"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十四",
        "preface": "",
        "paragraphs": [
            "拔得芙蓉出水新，魏家公子信才人。",
            "若教瞥见红儿貌，不肯留情付洛神。"
        ],
        "notes": "",
        "id": "16cef32aee4920826115df1e69b373aa"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十五",
        "preface": "",
        "paragraphs": [
            "芳姿不合竝常人，云在遥天玉在尘。",
            "因事爱思荀奉倩，一生闲坐枉伤神。"
        ],
        "notes": "",
        "id": "b7847b797e92d3f193ad90cdd4633dba"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十六",
        "preface": "",
        "paragraphs": [
            "笔底如风思涌泉，赋中休谩说婵娟。",
            "红儿若在东家住，不得登墙尔许年。"
        ],
        "notes": "",
        "id": "e65c2dddbdae469079378f758bfcab01"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十七",
        "preface": "",
        "paragraphs": [
            "一抹浓红傍脸斜，妆成不语独攀花。",
            "当时若是逢韩寿，未必埋踪在贾家。"
        ],
        "notes": "",
        "id": "e8b0cfd7c3d0c8032d0266c9d7cb759a"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十八",
        "preface": "",
        "paragraphs": [
            "树褭西风日半沈，地无人迹转伤心。",
            "阿娇得似红儿貌，不费长门买赋金。"
        ],
        "notes": "",
        "id": "8ffabaabb8285107edbdf8c957245fde"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十九",
        "preface": "",
        "paragraphs": [
            "五云高捧紫金堂，花下投壶侍玉皇。",
            "从到世人都不识，也应知有杜兰香。"
        ],
        "notes": "",
        "id": "2e1c51231ff71a52deb7ac417a5501b8"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十",
        "preface": "",
        "paragraphs": [
            "戏水源头指旧踪，当时一笑也难逢。",
            "红儿若为回桃脸，岂比连催举五烽。"
        ],
        "notes": "",
        "id": "3213307776b8982af2ef9418f2a04de0"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十一",
        "preface": "",
        "paragraphs": [
            "虢国夫人照夜玑，若为求得与红儿。",
            "醉和香态浓春睡，一树繁花偃绣帏。"
        ],
        "notes": "",
        "id": "cbce10b4999d862dafb3f74628679b09"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十二",
        "preface": "",
        "paragraphs": [
            "知有持盈玉叶冠，剪云裁月照人寒。",
            "若使红儿风帽戴，直使瑶池会上看。"
        ],
        "notes": "",
        "id": "1fc4369ac760b073f690924e628cb6c5"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十三",
        "preface": "",
        "paragraphs": [
            "明媚何曾让玉环，破瓜年几百花颜。",
            "若教貌向南朝见，定却梅妆似等闲。"
        ],
        "notes": "",
        "id": "467180adb01776443b9967bc46c312f0"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十四",
        "preface": "",
        "paragraphs": [
            "世事悠悠未足称，肯将闲事更争能。",
            "自从命向红儿去，不欲留心在裂缯。"
        ],
        "notes": "",
        "id": "098ecc554f29734f09278aa93ca1cbeb"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十五",
        "preface": "",
        "paragraphs": [
            "自隐新从梦里来，岭云微步下阳台。",
            "含情一向春风笑，羞杀凡花尽不开。"
        ],
        "notes": "",
        "id": "113347b9d754bf84441c4625d7d96a72"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十六",
        "preface": "",
        "paragraphs": [
            "舍却青娥换玉鞍，古来公子苦无端。",
            "莫言一匹追风马，天骥牵来也不看。"
        ],
        "notes": "",
        "id": "2ab274d1b41656561556c129e37b8a2c"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十七",
        "preface": "",
        "paragraphs": [
            "槛外花低瑞露浓，梦魂惊觉晕春容。",
            "凭君细看红儿貌，最称严妆待晓钟。"
        ],
        "notes": "",
        "id": "ab8a99dfd3c7c107391b412211f1c671"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十八",
        "preface": "",
        "paragraphs": [
            "薄罗轻剪越溪纹，鵶翅低垂两鬓分。",
            "料得相如偷见面，不应琴里挑文君。"
        ],
        "notes": "",
        "id": "21a902f4fdace899905db504211c9ac2"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十九",
        "preface": "",
        "paragraphs": [
            "南国东隣各一时，后来惟有杜红儿。",
            "若教楚国宫人见，羞把腰身竝柳枝。"
        ],
        "notes": "",
        "id": "045b468a7541f5a02938dbae39430c20"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十",
        "preface": "",
        "paragraphs": [
            "照耀金钗簇腻鬟，见时直向画屏间。",
            "黄姑阿母能判剖，十斛明珠也是闲。"
        ],
        "notes": "",
        "id": "365dda4d3c527f6a9943d70f954df9f6"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十一",
        "preface": "",
        "paragraphs": [
            "轻小休夸似燕身，生来占断紫宫春。",
            "汉皇若遇红儿貌，掌上无因著别人。"
        ],
        "notes": "",
        "id": "ce9e6f6d3b8eef765db3c2bd99b2590e"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十二",
        "preface": "",
        "paragraphs": [
            "鹦鹉娥如裛露红，镜前眉样自深宫。",
            "稍教得似红儿貌，不嫁南朝沈侍中。"
        ],
        "notes": "",
        "id": "82d5b49ba1332a114e3c634e8afc4535"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十三",
        "preface": "",
        "paragraphs": [
            "拟将心地学安禅，争奈红儿笑靥圆。",
            "何物把来堪比竝，野塘初绽一枝莲。"
        ],
        "notes": "",
        "id": "fd821d9e252d1900544edf1ca2d023cc"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十四",
        "preface": "",
        "paragraphs": [
            "浸草漂花遶槛香，最怜穿度乐营墙。",
            "殷勤留滞缘何事，曾照红儿一面妆。"
        ],
        "notes": "",
        "id": "8cb7ddc6cc908825a646f45d5f146588"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十五",
        "preface": "",
        "paragraphs": [
            "雕阴旧俗骋婵娟，有个红儿赛洛川。",
            "常笑世人语虚诞，今朝自见火中莲。"
        ],
        "notes": "",
        "id": "b10104bc7de6bd21bb390383b0787d4c"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十六",
        "preface": "",
        "paragraphs": [
            "渡口诸侬乐未休，竟陵西望路悠悠。",
            "石城有个红儿貌，两桨无因迎莫愁。"
        ],
        "notes": "",
        "id": "14f053bb81177ffcd99c76f5ab97c3f4"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十七",
        "preface": "",
        "paragraphs": [
            "谁向深山识大仙，劝人山上引春泉。",
            "定知不及红儿貌，枉却工夫溉玉田。"
        ],
        "notes": "",
        "id": "ca716d8f20e62792b3f887c5eff71a5b"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十八",
        "preface": "",
        "paragraphs": [
            "倾国倾城总绝伦，红儿花下认真身。",
            "十年东北看燕赵，眼冷何曾见一人。"
        ],
        "notes": "",
        "id": "ea93e60e028a983da5d8122bdc9c0d44"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十九",
        "preface": "",
        "paragraphs": [
            "今时自是不谙知，前代由来岂见遗。",
            "一笑阳城人便惑，何堪教见杜红儿。"
        ],
        "notes": "",
        "id": "95655b3b59eb756ef70beb02ec16038b"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十",
        "preface": "",
        "paragraphs": [
            "京口喧喧百万人，竞传河鼓谢星津。",
            "柰花似雪簪云髻，今日夭容是后身。"
        ],
        "notes": "",
        "id": "f3c134f160062dd51b278ba7d517fd22"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十一",
        "preface": "",
        "paragraphs": [
            "青史书时未是真，可能纤手却强秦。",
            "再三为谢齐皇后，要解连环别与人。"
        ],
        "notes": "",
        "id": "53e73debabe345e7b344dbd2d504a6c1"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十二",
        "preface": "",
        "paragraphs": [
            "绣帐鸳鸯对刺纹，博山微暖麝微曛。",
            "诗成若有红儿貌，悔道当时月坠云。"
        ],
        "notes": "",
        "id": "41398e25dd20f55497c9c30a868f4d7a"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十三",
        "preface": "",
        "paragraphs": [
            "薄粉轻朱取次施，大都端正亦相宜。",
            "只如花下红儿态，不籍城中半额眉。"
        ],
        "notes": "",
        "id": "e21ead5bc56228dd3c4472a485641457"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十四",
        "preface": "",
        "paragraphs": [
            "妆成浑欲认前朝，金凤双钗逐步摇。",
            "未必慕容宫里伴，舞风歌月胜纤腰。"
        ],
        "notes": "",
        "id": "f816510c5efa5b30beb053d68dccd755"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十五",
        "preface": "",
        "paragraphs": [
            "琥珀钗成恩正深，玉儿妖惑荡君心。",
            "莫教回首看妆面，始觉曾虚掷万金。"
        ],
        "notes": "",
        "id": "7a5e8dbb93abdfdf8ef1d6e34b6d266a"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十六",
        "preface": "",
        "paragraphs": [
            "自有闲花一面春，脸檀眉黛一时新。",
            "殷勤为报梁家妇，休把啼妆赚后人。"
        ],
        "notes": "",
        "id": "dc5baa74dd46f851e4de4a124f859f13"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十七",
        "preface": "",
        "paragraphs": [
            "轻梳小髻号慵来，巧中君心不用媒。",
            "可得红儿抛醉眼，汉皇恩泽一时回。"
        ],
        "notes": "",
        "id": "e8251752f11246d9e178774249bb04a1"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十八",
        "preface": "",
        "paragraphs": [
            "千里长江旦暮潮，吴都风俗尚纤腰。",
            "周郎若见红儿貌，料得无心念小乔。"
        ],
        "notes": "",
        "id": "14bc05ce4a63eb912f1138acde3aafae"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十九",
        "preface": "",
        "paragraphs": [
            "月落潜奔暗解携，本心谁道独单栖。",
            "还缘交甫非良偶，不肯终身作羿妻。"
        ],
        "notes": "",
        "id": "ace8a00a8a579dbe75169f560cf0cc3d"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十",
        "preface": "",
        "paragraphs": [
            "汉皇曾识许飞琼，写向人间作画屏。",
            "昨日红儿花下见，大都相似更娉婷。"
        ],
        "notes": "",
        "id": "363ab569ac397687a8e22f62371c9e54"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十一",
        "preface": "",
        "paragraphs": [
            "魏帝休夸薛夜来，雾绡云縠称身裁。",
            "红儿秀发君知否，倚槛繁花带露开。"
        ],
        "notes": "",
        "id": "80c038d520d09823b35db404e9088b14"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十二",
        "preface": "",
        "paragraphs": [
            "晓月雕梁燕语频，见花难可比他人。",
            "年年媚景归何处，长作红儿面上春。"
        ],
        "notes": "",
        "id": "43a40570111c121836da53c48b1dd154"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十三",
        "preface": "",
        "paragraphs": [
            "逗玉溅盆冬殿开，邀恩先赐夜明苔。",
            "红儿若是三千数，多少芳心似死灰。"
        ],
        "notes": "",
        "id": "d49a9c4b9a0e0d2d8ff260b47a87b1d2"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十四",
        "preface": "",
        "paragraphs": [
            "画帘垂地紫金床，暗引羊车驻七香。",
            "若见红儿此中住，不劳盐筿洒宫廊。"
        ],
        "notes": "",
        "id": "0383c12bab196c8b203c5fcf03ebe6d9"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十五",
        "preface": "",
        "paragraphs": [
            "苏小空匀一面妆，便留名字在钱塘。",
            "藏鸦门外诸年少，不识红儿未是狂。"
        ],
        "notes": "",
        "id": "c2068b33d4b51d17697ddc2863c5af82"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十六",
        "preface": "",
        "paragraphs": [
            "一首长歌万恨来，惹愁漂泊水难回。",
            "崔徽有底多头面，费得微之尔许才。"
        ],
        "notes": "",
        "id": "f6731f51015791496806cb3b259c25cb"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十七",
        "preface": "",
        "paragraphs": [
            "昔年黄阁识奇章，爱说真珠似窈娘。",
            "若见红儿深夜态，便应休说绣衣裳。"
        ],
        "notes": "",
        "id": "57a04cad9cd7f367d874e85c0fd33e30"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十八",
        "preface": "",
        "paragraphs": [
            "凤折莺离恨转深，此身难负百年心。",
            "红儿若向隋朝见，破镜无因更重寻。"
        ],
        "notes": "",
        "id": "9877ea5e4ee950e458438569d1038cde"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十九",
        "preface": "",
        "paragraphs": [
            "行绾秾云立暗轩，我来犹爱不成冤。",
            "当时若见红儿貌，未必邢相有此言。"
        ],
        "notes": "",
        "id": "a3e3706884015b28ac03d87736e0807e"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十",
        "preface": "",
        "paragraphs": [
            "总似红儿媚态新，莫论千度笑争春。",
            "任伊孙武心如铁，不办军前杀此人。"
        ],
        "notes": "",
        "id": "946145952626173235f42ef5788e774d"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十一",
        "preface": "",
        "paragraphs": [
            "暖塘争赴荡舟期，行唱菱歌著艳词。",
            "为问东山谢丞相，可能诸妓胜红儿。"
        ],
        "notes": "",
        "id": "99955031ce473a5f9c38f95024510f1f"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十二",
        "preface": "",
        "paragraphs": [
            "吴兴皇后欲辞家，泽国重台展曙华。",
            "今日红儿貌倾国，恐须真宰别开花。"
        ],
        "notes": "",
        "id": "5a044d68f6b779997fd8577e1fd6b0b1"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十三",
        "preface": "",
        "paragraphs": [
            "陌上行人歌黍离，三千门客欲何之。",
            "若教麤及红儿貌，争取楼前斩爱姬。"
        ],
        "notes": "",
        "id": "76ec13b6422a827d42603d9246439c39"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十四",
        "preface": "",
        "paragraphs": [
            "休话如臯一笑时，金𩩉中臆锦离披。",
            "陋容枉把雕弓射，射尽春禽未展眉。"
        ],
        "notes": "",
        "id": "36388256189776f28c4b4af529ab82f1"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十五",
        "preface": "",
        "paragraphs": [
            "长恨西风送早秋，低眉深恨嫁牵牛。",
            "若同人世长相对，争作夫妻得到头。"
        ],
        "notes": "",
        "id": "ee79ab8b1d2621803dfae153dd9a01aa"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十六",
        "preface": "",
        "paragraphs": [
            "谢娘休漫逞风姿，未必娉婷胜柳枝。",
            "闻道只因嘲落絮，何曾得似杜红儿。"
        ],
        "notes": "",
        "id": "84b90d0a626095841dae468e64bef1b2"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十七",
        "preface": "",
        "paragraphs": [
            "总传桃叶渡江时，只为王家一首诗。",
            "今日红儿自堪赋，不须重唱旧来词。"
        ],
        "notes": "",
        "id": "52210340b35c844e814adf71fb4c10f3"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十八",
        "preface": "",
        "paragraphs": [
            "巫山洛浦本无情，总为佳人便得名。",
            "今日雕阴有神艳，后来公子莫相轻。"
        ],
        "notes": "",
        "id": "7b00b2332a22c3109492fa466bbe8b65"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十九",
        "preface": "",
        "paragraphs": [
            "几抛云髻恨金墉，泪洗花颜百战中。",
            "应有红儿些子貌，却言皇后长深宫。"
        ],
        "notes": "",
        "id": "7a56e77e09ec51f6ba898e71f38381b0"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十",
        "preface": "",
        "paragraphs": [
            "倚槛还应有所思，半开东阁见娇姿。",
            "可中得似红儿貌，若遇韩朋好杀伊。"
        ],
        "notes": "",
        "id": "178578d0c1361fa28420b481357a0ce8"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十一",
        "preface": "",
        "paragraphs": [
            "晓向妆台与画眉，镜中长欲助娇姿。",
            "若教得似红儿貌，走马章台任道迟。"
        ],
        "notes": "",
        "id": "96fa243476c29f936a476adc12ab00ec"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十二",
        "preface": "",
        "paragraphs": [
            "练得霜华助翠钿，相期朝谒玉皇前。",
            "依稀有似红儿貌，方得吹箫引上天。"
        ],
        "notes": "",
        "id": "87b7bf30fa4f0018068d7fffbb401cd0"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十三",
        "preface": "",
        "paragraphs": [
            "重门深掩几枝花，未胜红儿莫大夸。",
            "王相不能探物理，可能虚上短辕车。"
        ],
        "notes": "",
        "id": "a201c08653987012d8efbe20d276ad15"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十四",
        "preface": "",
        "paragraphs": [
            "前代休怜事可奇，后来还出有光辉。",
            "争知昼卧纱窗里，不见神人覆玉衣。"
        ],
        "notes": "",
        "id": "0b034b29a524f76abfc706e04ffd7184"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十五",
        "preface": "",
        "paragraphs": [
            "化羽尝闻赴九天，只疑尘世是虚传。",
            "自从一见红儿貌，始信人间有谪仙。"
        ],
        "notes": "",
        "id": "bafacda707fee4377b5abbfa37eebcde"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十六",
        "preface": "",
        "paragraphs": [
            "从道长陵小市东，巧将花貌占春风。",
            "红儿若是同时见，未必伊先入紫宫。"
        ],
        "notes": "",
        "id": "8aaaaef21c57e742b1295704d94eb7fb"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十七",
        "preface": "",
        "paragraphs": [
            "人间难免是深情，命断红儿向此生。",
            "不似前时李丞相，枉抛才力为莺莺。"
        ],
        "notes": "",
        "id": "3f9b013f3371124b0854934b755e081d"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十八",
        "preface": "",
        "paragraphs": [
            "凤舞香飘绣幕风，暖穿驰道百花中。",
            "还缘有似红儿貌，始道迎将入汉宫。"
        ],
        "notes": "",
        "id": "6de1c58f753281da133c14b8044a660c"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十九",
        "preface": "",
        "paragraphs": [
            "休道将军出世才，尽驱诸妓下歌台。",
            "都缘没个红儿貌，致使轻教后阁开。"
        ],
        "notes": "",
        "id": "77d282f49a049f6376da012e72c51300"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十",
        "preface": "",
        "paragraphs": [
            "冯媛须知住汉宫，将身只是解当熊。",
            "不闻有貌倾人国，争得今朝更似红。"
        ],
        "notes": "",
        "id": "83c4437beb1bf9b4e23e3ce8bd079a20"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十一",
        "preface": "",
        "paragraphs": [
            "能将一笑使人迷，花艳何须上大堤。",
            "疎属便同巫峡路，洛川真是武陵溪。"
        ],
        "notes": "",
        "id": "b2dad8485cdf31eea9c84ee8aaab0607"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十二",
        "preface": "",
        "paragraphs": [
            "辞辇当时意可知，宠深还恐宠先衰。",
            "若教得似红儿貌，占却君恩自不疑。"
        ],
        "notes": "",
        "id": "63163dcebe86ebf5f765783e1fbdd598"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十三",
        "preface": "",
        "paragraphs": [
            "三吴时俗重风光，未见红儿一面妆。",
            "好写妖娆与教看，便应休更话真娘。"
        ],
        "notes": "",
        "id": "60666d930ea05d35b2a2c8d4c32fcfcc"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十四",
        "preface": "",
        "paragraphs": [
            "波平楚泽浸星辰，台上君王宴早春。",
            "毕竟章华会中客，冠缨虚绝为何人。"
        ],
        "notes": "",
        "id": "da609d59a03fa6f556ba6243fa8d232c"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十五",
        "preface": "",
        "paragraphs": [
            "红儿不向汉宫生，便使双成谩得名。",
            "疑是麻姑恼尘世，暂教微步下层城。"
        ],
        "notes": "",
        "id": "79ca736eb565c253879242921cf70b2b"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十六",
        "preface": "",
        "paragraphs": [
            "天碧轻纱只六铢，宛如含露透肌肤。",
            "便教汉曲争明媚，应没心情更弄珠。"
        ],
        "notes": "",
        "id": "d36a385d4068818ad9cd363797066c93"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十七",
        "preface": "",
        "paragraphs": [
            "共嗟含恨向衡阳，方寸花牋寄沈郎。",
            "不似红儿些子貌，当时争得少年狂。"
        ],
        "notes": "",
        "id": "7b1e99510a82b93da2a0453e2ce9b0df"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十八",
        "preface": "",
        "paragraphs": [
            "浅色桃花亚短墙，不因风送也闻香。",
            "凝情尽日君知否，还似红儿淡薄妆。"
        ],
        "notes": "",
        "id": "0c983fa8ecb9c2df30f920e24346a3b0"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十九",
        "preface": "",
        "paragraphs": [
            "火色樱桃摘得初，仙宫只有世间无。",
            "凝情尽日君知否，真似红儿口上朱。"
        ],
        "notes": "",
        "id": "09c3f2b717aadb2a11deec314c29c683"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十",
        "preface": "",
        "paragraphs": [
            "宿雨初晴春日长，入帘花气静难忘。",
            "凝情尽日君知否，真似红儿舞袖香。"
        ],
        "notes": "",
        "id": "7cb8b007c8c53e5cacb7f69086bba40e"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十一",
        "preface": "",
        "paragraphs": [
            "初月纤纤映碧池，池波不动独看时。",
            "凝情尽日君知否，真似红儿罢舞眉。"
        ],
        "notes": "",
        "id": "36d319b8377435a88c604dd7c5f3ac4e"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十二",
        "preface": "",
        "paragraphs": [
            "浓艳浓香雪压枝，褭烟和露晓风吹。",
            "红儿被掩妆成后，含笑无人独立时。"
        ],
        "notes": "",
        "id": "d477815b6b215e6a3ce09523cbb2fb6c"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十三",
        "preface": "",
        "paragraphs": [
            "楼上娇歌褭夜霜，近来休数踏歌娘。",
            "红儿谩唱伊州遍，认取轻敲玉韵长。"
        ],
        "notes": "",
        "id": "7bde17f9b5cf761446eda82e25bf523e"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十四",
        "preface": "",
        "paragraphs": [
            "金粟妆成扼臂环，舞腰轻薄瑞云间。",
            "红儿生在开元末，羞杀新丰谢阿蛮。"
        ],
        "notes": "",
        "id": "ef73f1bc8447a505cf5d7bb0c66cce9b"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十五",
        "preface": "",
        "paragraphs": [
            "君看红儿学醉妆，夸裁宫襭砑裙长。",
            "谁能更把闲心力，比竝当时武媚娘。"
        ],
        "notes": "",
        "id": "44c972ffa76ae1d7f017233ee6e2a38a"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十六",
        "preface": "",
        "paragraphs": [
            "栀子同心裛露垂，折来深恐没人知。",
            "花前醉客频相问，不赠红儿赠阿谁。"
        ],
        "notes": "",
        "id": "f4819070cec70990bed4598577b4e45d"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十七",
        "preface": "",
        "paragraphs": [
            "云间翡翠一双飞，水上鸳鸯不暂离。",
            "写向人间百般态，与君题作比红诗。"
        ],
        "notes": "",
        "id": "cfa05236fb1f2490c8a67b81f06948e9"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十八",
        "preface": "",
        "paragraphs": [
            "旧恨长怀不语中，几回偷泣向春风。",
            "还缘不及红儿貌，却得生教入楚宫。"
        ],
        "notes": "",
        "id": "985457aca9335bc23dee8734e7d84cf6"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十九",
        "preface": "",
        "paragraphs": [
            "一舸春深指鄂君，好风从度水成纹。",
            "越人若见红儿貌，绣被应羞彻夜薰。"
        ],
        "notes": "",
        "id": "ae425d033a23b2a066555381582c2361"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 一百",
        "preface": "",
        "paragraphs": [
            "花落尘中玉堕泥，香魂应上窈娘堤。",
            "欲知此恨无穷处，长倩城乌夜夜啼。"
        ],
        "notes": "",
        "id": "540a71aae0851a37208eb8932e12a4da"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "窗前远岫悬生碧，帘外残霞挂熟红。"
        ],
        "notes": "",
        "id": "e4d06463fbe065f8863b352df7694f8c"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "过友人故居",
        "preface": "",
        "paragraphs": [
            "隄草袅空垂露眼，渚浦穿浪凑烟芽。",
            "晴楼谈罢山横黛，夜局碁酣烛坠花。"
        ],
        "notes": "",
        "id": "076d9fc4defcde9cc6fb5f481bb2cf3b"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "雪中放马朝寻迹，云外闻鸿夜射声。",
            "龙鳞柳弱垂朝露，麈尾松高挥夜风。",
            "猿隔乱云啼暮岭，鴈和微雨下寒湖。",
            "夜渡酒酣千顷月，昼楼碁罢一窗山。"
        ],
        "notes": "",
        "id": "fa618f20903d4842d2eec12ff35622a6"
    }
]