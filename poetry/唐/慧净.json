[
    {
        "author": "慧净",
        "dynasty": "唐",
        "type": "诗",
        "rhythmic": "",
        "title": "和琳法师初春法集之作",
        "preface": "",
        "paragraphs": [
            "鹫岭光前选，祇园表昔恭。",
            "哲人崇踵武，弘道会群龙。",
            "高座登莲叶，麈尾振霜松。",
            "尘飞扬雅梵，风度引疎钟。",
            "静言澄义海，发论上词锋。",
            "心虚道易合，迹广席难重。",
            "和风动淑气，丽日启时雍。",
            "高才掞雅什，顾己滥朋从。",
            "因兹仰积善，灵华庶可逢。"
        ],
        "notes": "",
        "id": "4f0892c98c1b5798aa2b844650aa0cd8"
    },
    {
        "author": "慧净",
        "dynasty": "唐",
        "type": "诗",
        "rhythmic": "",
        "title": "与英才言聚赋得升天行",
        "preface": "",
        "paragraphs": [
            "驭风过阆苑，控鹤下瀛洲。",
            "欲采三芝秀，先从千仞游。",
            "驾凤吟虚管，乘槎泛浅流。",
            "颓龄一已驻，方验大椿秋。"
        ],
        "notes": "",
        "id": "7708125af93efb2cd3f9ac544f287bd6"
    },
    {
        "author": "慧净",
        "dynasty": "唐",
        "type": "诗",
        "rhythmic": "",
        "title": "和卢赞府游纪国道场",
        "preface": "",
        "paragraphs": [
            "日光通汉室，星彩晦周朝。",
            "法城从此构，香阁本岧峣。",
            "株盘仰承露，刹凤俯摩霄。",
            "落照侵虚牖，长虹拖跨桥。",
            "高才暂骋目，云藻随飘飖。",
            "欲追千里骥，终是谢连镳。"
        ],
        "notes": "",
        "id": "fb0ef76cee9f3496429f3a51e02b8181"
    },
    {
        "author": "慧净",
        "dynasty": "唐",
        "type": "诗",
        "rhythmic": "",
        "title": "冬日普光寺卧疾值雪简诸旧游",
        "preface": "",
        "paragraphs": [
            "卧疴苦留滞，辟户望遥天。",
            "寒云舒复卷，落雪断还连。",
            "凝华照书阁，飞素涴琴弦。",
            "回飘洛神赋，皎映齐纨篇。",
            "萦阶如鹤舞，拂树似花鲜。",
            "徒赏丰年瑞，沈忧终自怜。"
        ],
        "notes": "",
        "id": "3ac62c61dff24d64c507fba2c34269c6"
    },
    {
        "author": "慧净",
        "dynasty": "唐",
        "type": "诗",
        "rhythmic": "",
        "title": "杂言",
        "preface": "",
        "paragraphs": [
            "观化祇山顶，流睇古王城。",
            "万载池犹洁，千年苑尚清。",
            "髣髴影坚路，摧残广脇楹。",
            "七宝仙台亡旧迹，四彩天花绝雨声。",
            "声华日以远，自恨生何晚。",
            "既伤火宅眩中门，还嗟宝渚迷长坂。",
            "步陟平郊望，心游七海上。",
            "扰扰三界溺邪津，浑浑万品忘真匠。",
            "唯有能仁独圆悟，廓尘静浪开玄路。",
            "创逢肌命弃身城，更为求人崩意树。",
            "持囊毕契戒珠净，被甲要心忍衣固。",
            "三祇不倦陵二车，一足忘劳超九数。",
            "定潋江清沐久结，智剑霜凝斩新雾。",
            "无边大劫无不修，六时愍生遵六度。",
            "度有流光功德收，金河示灭归常住。",
            "鹤林权唱演功周，圣德佳音传余响。",
            "龙宫秘典海中探，石室真言山处仰。",
            "流教在兹辰，传芳代有人。",
            "沙河雪岭迷朝径，巨海鸿崖乱夜津。",
            "入万死，求一生。",
            "投针偶穴非同喻，束马悬车岂等程。",
            "不徇今身乐，无祈后代荣。",
            "誓舍危躯追胜义，咸希毕契传灯情。",
            "劳歌勿复陈，延眺且周巡。",
            "东睇女峦留二迹，西施鹿苑去三轮。",
            "北睨舍城池尚在，南睎尊岭穴犹存。",
            "五峰秀，百池分。",
            "粲粲鲜花明四曜，辉辉道树镜三春。",
            "扬锡指山阿，携步上祇陀。",
            "既覩如来叠衣石，复观天授迸余峨。",
            "伫灵镇梵岳，凝思遍生河。",
            "金花逸掌仪前奉，芳盖陵虚殿后过。",
            "旋遶经行砌，目想如神契。",
            "回斯少福涧生津，共会龙华舍尘翳。"
        ],
        "notes": "",
        "id": "8168721b9297fd2c584aff9e70da3a50"
    },
    {
        "author": "慧净",
        "dynasty": "唐",
        "type": "诗",
        "rhythmic": "",
        "title": "自臯亭至吴门吊二大护法",
        "preface": "",
        "paragraphs": [
            "病耳蚊过似走雷，杖行犹怯步难回。",
            "一舠白水牵愁断，两束黄香拭泪开。",
            "了悟世缘容直往，徘徊梦影或双来。",
            "远公自看莲花漏，无复宗雷过讲台。",
            "（《古今图书集成·神异典》二一一《居士部》）。"
        ],
        "notes": "",
        "id": "133d2fda6adb9e6c4e83b642c7fa813c"
    }
]