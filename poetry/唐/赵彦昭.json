[
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "奉和圣制立春日侍宴内殿出剪彩花应制",
        "preface": "",
        "paragraphs": [
            "剪彩迎初候，攀条故写真。",
            "花随红意发，叶就绿情新。",
            "嫩色惊衔燕，轻香误采人。",
            "应为熏风拂，能令芳树春。"
        ],
        "notes": "",
        "id": "6128ff79ef43ee94cd8121ba8ae2bb0c"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "奉和人日清晖阁宴群臣遇雪应制",
        "preface": "",
        "paragraphs": [
            "出震乘东陆，凭高御北辰。",
            "祥云应早岁，瑞雪候初旬。",
            "庭树千花发，阶蓂七叶新。",
            "幸承今日宴，长奉万年春。"
        ],
        "notes": "",
        "id": "92547278f9f692499113d5e79b9e017c"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "奉和七夕两仪殿会宴应制",
        "preface": "",
        "paragraphs": [
            "青女三秋节，黄姑七日期。",
            "星桥度玉珮，云阁掩罗帷。",
            "河气通仙掖，天文入睿词。",
            "今宵望灵汉，应得见蛾眉。"
        ],
        "notes": "",
        "id": "62fe20a587e487c0d531952f44347b7d"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "奉和九日幸临渭亭登高应制",
        "preface": "",
        "paragraphs": [
            "秋豫凝仙览，宸游转翠华。",
            "呼鹰下鸟路，戏马出龙沙。",
            "紫菊宜新寿，丹萸辟旧邪。",
            "须陪长久宴，岁岁奉吹花。"
        ],
        "notes": "",
        "id": "47f5d5322700e1eac48909c077f77329"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "奉和九月九日登慈恩寺浮屠应制",
        "preface": "",
        "paragraphs": [
            "出豫乘秋节，登高陟梵宫。",
            "皇心满尘界，佛迹现虚空。",
            "日月宜长寿，人天得大通。",
            "喜闻题宝偈，受记莫由同。"
        ],
        "notes": "",
        "id": "5ede5e49298001b1f03c0a8654a85155"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "安乐公主移入新宅侍宴应制同用开字",
        "preface": "",
        "paragraphs": [
            "云物中京晓，天人外馆开。",
            "飞桥象河汉，悬牓学蓬莱。",
            "北阙临仙槛，南山送寿杯。",
            "一窥轮奂毕，惭恧栋梁材。"
        ],
        "notes": "",
        "id": "d08d11bec5df8ce6f9c84053541ad7c2"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "奉和送金城公主适西蕃应制",
        "preface": "",
        "paragraphs": [
            "圣后经纶远，谋臣计划多。",
            "受降追汉策，筑馆许戎和。",
            "俗化乌孙垒，春生积石河。",
            "六龙今出饯，双鹤愿为歌。"
        ],
        "notes": "",
        "id": "ee59e97870ba33550ca74f0ea2da5b7c"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "奉和圣制登骊山高顶寓目应制",
        "preface": "",
        "paragraphs": [
            "皇情遍九垓，御辇驻昭回。",
            "路若随天转，人疑近日来。",
            "河看大禹凿，山见巨灵开。",
            "愿扈登封驾，常持荐寿杯。"
        ],
        "notes": "",
        "id": "30a02df89ed1681fb1d654e624c0272f"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "奉和幸白鹿观应制",
        "preface": "",
        "paragraphs": [
            "云骖驱半景，星跸坐中天。",
            "国诞玄宗圣，家寻碧落仙。",
            "玉杯鸾荐寿，宝算鹤知年。",
            "一覩光华旦，欣承道德篇。"
        ],
        "notes": "",
        "id": "b848d257c23f38129d80be96725f9bdb"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "哭仆射鄂公杨再思",
        "preface": "",
        "paragraphs": [
            "两揆光天秩，三朝奉帝熙。",
            "何言集大鸟，忽此丧元龟。",
            "坐叹公槐落，行闻宰树悲。",
            "壑舟今已去，宁有济川期。"
        ],
        "notes": "",
        "id": "062319f5ab7a9b33b53e53ac2c3f92ea"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "人日侍䜩大明宫应制",
        "preface": "",
        "paragraphs": [
            "宝契无为属圣人，雕舆出幸玩芳辰。",
            "平楼半入南山雾，飞合旁临东墅春。",
            "夹路秾花千树发，垂轩弱柳万条新。",
            "处处风光今日好，年年愿奉属车尘。"
        ],
        "notes": "",
        "id": "deaa3eb5ac750300902bb29c16ab767b"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "奉和初春幸太平公主南庄应制",
        "preface": "",
        "paragraphs": [
            "主第岩扃驾鹊桥，天门阊阖降鸾镳。",
            "历乱旌旗转云树，参差台榭入烟霄。",
            "林间花杂平阳舞，谷里莺和弄玉箫。",
            "已陪沁水追欢日，行奉茅山访道朝。"
        ],
        "notes": "",
        "id": "9277333727d1197122f25cbfe9fc8b2a"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "奉和幸安乐公主山庄应制",
        "preface": "",
        "paragraphs": [
            "六龙齐轸御朝曦，双鹢维舟下绿池。",
            "飞观仰看云外耸，浮桥直见海中移。",
            "灵泉巧凿天孙渚，孝笋能抽帝女枝。",
            "幸愿一生同草树，年年岁岁乐于斯。"
        ],
        "notes": "",
        "id": "54c9ec48cd686d598c382b4693eb01b5"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "奉和幸大荐福寺",
        "preface": "",
        "paragraphs": [
            "宝地龙飞后，金身佛现时。",
            "千花开国界，万善累皇基。",
            "北阙承行幸，西园属住持。",
            "天衣拂旧石，王舍起新祠。",
            "刹凤迎雕辇，幡虹驻彩旗。",
            "同沾小雨润，窃仰大风诗。"
        ],
        "notes": "",
        "id": "68d573821f6ac10cd968b9b228550330"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "奉和幸长安故城未央宫应制",
        "preface": "",
        "paragraphs": [
            "夙驾移天跸，凭轩览汉都。",
            "寒烟收紫禁，春色绕黄图。",
            "旧史遗陈迹，前王失霸符。",
            "山河寸土尽，宫观尺椽无。",
            "崇高惟在德，壮丽岂为谟。",
            "茨室留皇鉴，熏歌盛有虞。"
        ],
        "notes": "",
        "id": "236d06571e72b0730db33e76a64f01cf"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "奉和幸韦嗣立山庄侍燕应制",
        "preface": "",
        "paragraphs": [
            "贤族唯题里，儒门但署乡。",
            "何如表岩洞，宸翰发辉光。",
            "地在兹山曲，家临郃水阳。",
            "六龙驻旌罕，四牡耀旗常。",
            "北斗临台座，东山入庙堂。",
            "天高羽翼近，主圣股肱良。",
            "野竹池亭气，村花涧谷香。",
            "纵然怀豹隐，空愧蹑鹓行。"
        ],
        "notes": "",
        "id": "0a80a72a735abab824ad0a7d620b708b"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "奉和元日赐群臣栢叶应制",
        "preface": "",
        "paragraphs": [
            "器乏雕梁器，材非构厦材。",
            "但将千岁叶，常奉万年杯。"
        ],
        "notes": "",
        "id": "de954839d842895ec7a82d81a5e212cc"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "苑中人日遇雪应制",
        "preface": "",
        "paragraphs": [
            "始见青云干律吕，俄逢瑞雪应阳春。",
            "今日回看上林树，梅花柳絮一时新。"
        ],
        "notes": "",
        "id": "19f3f16e99e8a92218eed732a45973bf"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "奉和圣制幸韦嗣立山庄应制",
        "preface": "",
        "paragraphs": [
            "廊庙心存岩壑中，銮舆瞩在灞城东。",
            "逍遥自在蒙庄子，汉主徒言河上公。"
        ],
        "notes": "",
        "id": "0bbac3afdce81a1b83396b5c069bc6af"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "秋朝木芙蓉",
        "preface": "",
        "paragraphs": [
            "水面芙蓉秋已衰，繁条偏是著花迟。",
            "平明露滴垂红脸，似有朝愁暮落时。"
        ],
        "notes": "",
        "id": "14113ccb4d1a56458603b71427717258"
    },
    {
        "author": "赵彦昭",
        "dynasty": "唐",
        "type": "诗",
        "rhythmic": "",
        "title": "侍宴桃花园咏桃花应制",
        "preface": "",
        "paragraphs": [
            "红萼竞燃春苑曙，粉茸新吐御筵开。",
            "长年愿奉西王母，近侍惭无东朔才。"
        ],
        "notes": "",
        "id": "941c9be6e34e9d4da52db67b7f40aee1"
    }
]