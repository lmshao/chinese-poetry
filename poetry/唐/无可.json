[
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送吕郎中赴沧州",
        "preface": "",
        "paragraphs": [
            "出守沧州去，西风送斾旌。",
            "路遥经几郡，地尽到孤城。",
            "拜庙千山绿，登楼遍海清。",
            "何人共东望，日向积涛生。"
        ],
        "notes": "",
        "id": "33ed1075e63856e0cc62f74a6d2a01dc"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "书马如文石门居",
        "preface": "",
        "paragraphs": [
            "别业逸高情，暮泉喧客亭。",
            "林回天阙近，雨过石门青。",
            "野果谁来拾，山禽独卧听。",
            "要迎文会友，时复扫柴扃。"
        ],
        "notes": "",
        "id": "a0854f192617d161376d59bff6f8f3e4"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送章正字秩满东归",
        "preface": "",
        "paragraphs": [
            "朝衣登别席，春色满秦关。",
            "芸阁吏谁替，海门身又还。",
            "寻僧流水僻，见月远林闲。",
            "虽是忘机者，难齐去住间。"
        ],
        "notes": "",
        "id": "6299a5369818081c0fbc70ace0da1d35"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "赋得望远山送客归",
        "preface": "",
        "paragraphs": [
            "遥山寒雨过，正向暮天横。",
            "隐隐凌云出，苍苍与水平。",
            "何时凝厚地，几处映孤城。",
            "归客秋风里，回看伤别情。"
        ],
        "notes": "",
        "id": "33c2b9d0a372f35dd817dd29473e7eaa"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送宜春裴宰是将军旻之孙",
        "preface": "",
        "paragraphs": [
            "垂白方为县，徒知大父雄。",
            "山春南去棹，楚夜北飞鸿。",
            "叠嶂和云灭，孤城与岭通。",
            "谁知持惠花，一境动清风。"
        ],
        "notes": "",
        "id": "b688b01081f1c8aeeb31048fc06c704c"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送朴山人归日本",
        "preface": "",
        "paragraphs": [
            "海霁晚帆开，应无乡信催。",
            "水从荒外积，人指日边回。",
            "望国乘风久，浮天绝岛来。",
            "傥因华夏使，书札转悠哉。"
        ],
        "notes": "",
        "id": "1eeb6041564f84bfe62291e5bee83ee2"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送姚宰任吉州安福县",
        "preface": "",
        "paragraphs": [
            "落絮满衣裳，携琴问酒乡。",
            "挂帆南入楚，到县半浮湘。",
            "吏散翠禽下，庭闲斑竹长。",
            "人安宜远泛，沙上蕙兰香。"
        ],
        "notes": "",
        "id": "e5a220bdf376f9a58011cb0a1baee2ce"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送李少府之任临邛",
        "preface": "",
        "paragraphs": [
            "邛南方作尉，调补一何卑。",
            "发论唯公干，承家乃帝枝。",
            "山长风褭栈，江荫石和澌。",
            "旧井王孙宅，还寻独有期。"
        ],
        "notes": "",
        "id": "0b8051cb1eda984c56514899e6dcc99d"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "游山寺",
        "preface": "",
        "paragraphs": [
            "千峰路盘尽，林寺昔何名。",
            "步步入山影，房房闻水声。",
            "多年人迹断，残照石阴清。",
            "自可求居止，安闲过此生。"
        ],
        "notes": "",
        "id": "a0857fa563034eb60403096864b2761e"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "酬姚员外见过林下",
        "preface": "",
        "paragraphs": [
            "扫苔迎五马，莳药过申钟。",
            "鹤共林僧见，云随野客逢。",
            "入楼山隔水，滴斾露垂松。",
            "日暮题诗去，空知雅调重。"
        ],
        "notes": "",
        "id": "4e7638667b534314dde3ef79e0ea3c04"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "寄华州马戴",
        "preface": "",
        "paragraphs": [
            "三峰待秋上，鸟外挂衣巾。",
            "犹见无穷景，应非暂往身。",
            "水寒仙掌路，山远华阳人。",
            "欲问坛边月，寻思阙复新。"
        ],
        "notes": "",
        "id": "51afd5281b835871af8575ccbe96c66f"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "秋夜寄青龙寺空贞二上人",
        "preface": "",
        "paragraphs": [
            "夜来思道侣，木叶向人飘。",
            "精舍池边古，秋山树下遥。",
            "磬寒彻几里，云白已经宵。",
            "未得同居止，萧然自寂寥。"
        ],
        "notes": "",
        "id": "7ea64e18905a76df54f12ba5b2046de3"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "过杏溪寺寄姚员外",
        "preface": "",
        "paragraphs": [
            "门径众峰头，盘岩复转沟。",
            "云僧随树老，杏水落江流。",
            "峡狖有时到，秦人今日游。",
            "谢公多晚眺，此景在南楼。"
        ],
        "notes": "",
        "id": "ab14c88c75d45d3187260d32f523bda0"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送僧归中条",
        "preface": "",
        "paragraphs": [
            "夜叶动飘飘，寒来话数宵。",
            "卷经归鸟外，转雪过山椒。",
            "旧长松杉大，难行水石遥。",
            "元戎宗内学，应就白云招。"
        ],
        "notes": "",
        "id": "81a3ded9c16fd01daa565fedfbd84e89"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送人罢举东游",
        "preface": "",
        "paragraphs": [
            "东堂今已负，况此远行难。",
            "兼雨风声过，连天草色干。",
            "鸿嘶荒垒闭，兵烧广川寒。",
            "若向龙门宿，悬知拭泪看。"
        ],
        "notes": "",
        "id": "64219ed3385db6bb7ffe22edab5db310"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "金州冬月陪太宗游池",
        "preface": "",
        "paragraphs": [
            "残腊雪纷纷，林间起送君。",
            "苦吟行迥野，投迹向寒云。",
            "绝顶晴多去，幽泉冻不闻。",
            "唯应草堂寺，高枕脱人群。"
        ],
        "notes": "",
        "id": "a83ad737aa1ec596c34ec95a9e4e1ac4"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "寄青龙寺原上人",
        "preface": "",
        "paragraphs": [
            "敛屦入寒竹，安禅过漏声。",
            "高杉残子落，深井冻痕生。",
            "罢磬风枝动，悬灯雪屋明。",
            "何当招我宿，乘月上方行。"
        ],
        "notes": "",
        "id": "a26dd041b28c34b73d6f3861d7e3f3ef"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "秋寄从兄贾岛",
        "preface": "",
        "paragraphs": [
            "暝虫喧暮色，默思坐西林。",
            "听雨寒更彻，开门落叶深。",
            "昔因京邑病，并起洞庭心。",
            "亦是吾兄事，迟回共至今。"
        ],
        "notes": "",
        "id": "e2c98550566a40e98385e0f274343f7f"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "新年",
        "preface": "",
        "paragraphs": [
            "燃灯朝复夕，渐作长年身。",
            "紫阁未归日，青门又见春。",
            "掩关寒过尽，开定草生新。",
            "自有林中趣，谁惊岁去频。"
        ],
        "notes": "",
        "id": "7db67863b968f928f2f2a76af51c1d15"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "夏日送崔秀才游南",
        "preface": "",
        "paragraphs": [
            "南方山水地，念子为贫游。",
            "纵是逢佳景，那能缓旅愁。",
            "夕阳行远道，烦暑在孤舟。",
            "莫向巴江过，猨啼促泪流。"
        ],
        "notes": "",
        "id": "43ffdf6de6c71e4e11aa94a3848703b7"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "晚秋酬姚合见寄",
        "preface": "",
        "paragraphs": [
            "新命起高眠，江湖空浩然。",
            "木衰犹有菊，燕去即无蝉。",
            "分察千官内，孤怀远岳边。",
            "萧条人外寺，暌阻又经年。"
        ],
        "notes": "",
        "id": "778a5b95b9dda9cd48a86be585722546"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "暮秋宿友人居",
        "preface": "",
        "paragraphs": [
            "招我郊居宿，开门但苦吟。",
            "秋眠山烧尽，暮歇竹园深。",
            "寒浦鸿相呌，风窗月欲沈。",
            "翻嫌坐禅石，不在此松阴。"
        ],
        "notes": "",
        "id": "ac9e43b8889a2f805a01d55de8906f60"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送李骑曹之武宁",
        "preface": "",
        "paragraphs": [
            "一岁一归宁，凉天数骑行。",
            "河来当塞曲，山远与沙平。",
            "纵猎旗风卷，听笳帐月生。",
            "新鸿引寒色，回日满京城。"
        ],
        "notes": "",
        "id": "7ba306dd8e010207045904c41bfe585f"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "秋日寄厉玄先辈",
        "preface": "",
        "paragraphs": [
            "杨柳起秋色，故人犹未还。",
            "别离俱自苦，少壮岂能闲。",
            "夜雨吟残烛，秋城忆远山。",
            "何当一相见，语默此林间。"
        ],
        "notes": "",
        "id": "85e7fafe28695299643733687e952ce7"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "冬晚与诸文士会太仆田卿宅",
        "preface": "",
        "paragraphs": [
            "从容启华馆，馔玉复烧兰。",
            "是岁兹旬尽，良宵几刻残。",
            "风回松竹动，人息斗牛寒。",
            "此后思良集，须期月再圆。"
        ],
        "notes": "",
        "id": "ac30bc3a5afd345efc7d34943015d90a"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "赠诗僧",
        "preface": "",
        "paragraphs": [
            "寒山对水塘，竹叶影侵堂。",
            "洗药冰生岸，开门月满床。",
            "病多身又老，枕倦夜兼长。",
            "来谒吾曹者，呈诗问否臧。"
        ],
        "notes": "",
        "id": "e7fa67650255f4003018c85023904197"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "寒夜过叡川师院",
        "preface": "",
        "paragraphs": [
            "长生推献寿，法坐四朝登。",
            "问难无[彊]敌，声名掩古僧。",
            "绝尘苔积地，栖竹鸟惊灯。",
            "语默俱忘寐，残窗半月棱。"
        ],
        "notes": "",
        "id": "0c7730580fb7b1ed28e2c40aa4fd200d"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送颢法师往太原讲兼呈李司徒",
        "preface": "",
        "paragraphs": [
            "近腊辞精舍，幷州谒尚公。",
            "路长山忽尽，塞广雪无穷。",
            "讲席开晴垒，禅衣涉远风。",
            "闻经诸弟子，应满此门中。"
        ],
        "notes": "",
        "id": "323b6c5f514a272cd4cf5367c4a4fbee"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "冬日诸禅自商山礼正师真塔回见访",
        "preface": "",
        "paragraphs": [
            "久思今忽来，双屦汚青苔。",
            "拂雪从山起，过房礼塔回。",
            "偈留闲夜作，禅请暂时开。",
            "欲作孤云去，赋诗余不才。"
        ],
        "notes": "",
        "id": "f28b67e0f5a70a0a30cea7826f14ff14"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "题青龙寺纵公房",
        "preface": "",
        "paragraphs": [
            "从谁得法印，不离上方传。",
            "夕磬城霜下，寒房竹月圆。",
            "烟残衰木畔，客住积云边。",
            "未隐沧洲去，时来于此禅。"
        ],
        "notes": "",
        "id": "0a4eb9a47f2b0f994cdabf5253c248c4"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "赠圭峰禅师",
        "preface": "",
        "paragraphs": [
            "绝壑禅林底，泉分落石层。",
            "雾交高顶草，云隐下方灯。",
            "朝满倾心客，溪连学道僧。",
            "半旬持一食，此事有谁能。"
        ],
        "notes": "",
        "id": "995c9ac9f0d584998c459ec875bc9db4"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "陪姚合游金州南池",
        "preface": "",
        "paragraphs": [
            "柳暗清波涨，冲萍复漱苔。",
            "张筵白鸟起，扫岸使君来。",
            "洲岛秋应没，荷花晚尽开。",
            "高城吹角绝，驺驭尚裴回。"
        ],
        "notes": "",
        "id": "a81c18775550e40e312f869f7a439bd3"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "金州别姚合",
        "preface": "",
        "paragraphs": [
            "日日西亭上，春留到夏残。",
            "言之离别易，勉以道途难。",
            "山出一千里，溪行三百滩。",
            "松间楼里月，秋入五陵看。"
        ],
        "notes": "",
        "id": "0f6685ecd1b3b9ec601d521f862187d4"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "夏日送田中丞赴蔡州",
        "preface": "",
        "paragraphs": [
            "出守汝南城，应多恋阙情。",
            "地遥人久望，风起斾初行。",
            "楚庙繁蝉断，淮田细雨生。",
            "赏心知有处，蒋宅古津平。"
        ],
        "notes": "",
        "id": "fea13cfcc3f8d491959da50ac8000635"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "菊",
        "preface": "",
        "paragraphs": [
            "东篱摇落后，密艳被寒催。",
            "夹雨惊新拆，经霜忽尽开。",
            "野香盈客袖，禁蘂泛天杯。",
            "不共春兰竝，悠扬远蝶来。"
        ],
        "notes": "",
        "id": "1f6b571bd79e5b6e78f51e491fd9f48c"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "松",
        "preface": "",
        "paragraphs": [
            "枝干怪鳞皴，烟梢出涧新。",
            "屈盘高极目，苍翠远惊人。",
            "待鹤移阴过，听风落子频。",
            "青青寒木外，自与九霄邻。"
        ],
        "notes": "",
        "id": "24efc2cf6081e5052e6ede4a40f5054e"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "兰",
        "preface": "",
        "paragraphs": [
            "兰色结春光，氛氲掩众芳。",
            "过门阶露叶，寻泽径连香。",
            "畹静风吹乱，亭秋雨引长。",
            "灵钧曾采撷，纫珮挂荷裳。"
        ],
        "notes": "",
        "id": "a49d91240cc08ad454f3bb52aa15b5d2"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "陨叶",
        "preface": "",
        "paragraphs": [
            "遶巷夹溪红，萧条逐北风。",
            "别林遗宿鸟，浮水载鸣虫。",
            "石小埋初尽，枝长落未终。",
            "带霜书丽什，闲读白云中。"
        ],
        "notes": "",
        "id": "4edb8c0fcf8547baf2324b452635f0f5"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "李常侍书堂",
        "preface": "",
        "paragraphs": [
            "结构因坟籍，簷前竹未生。",
            "涂油窗日早，阅椠幌风轻。",
            "息架蛩惊客，垂灯雨过城。",
            "已应穷古史，师律孰齐名。"
        ],
        "notes": "",
        "id": "5af1b6ee460df9d468c0df89c5aa0844"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "寄和蔡州田郎中",
        "preface": "",
        "paragraphs": [
            "遗迹仍留蔡，幽人出汉朝。",
            "门深荒径在，台迥数峰遥。",
            "岸石欹相倚，窗松偃未凋。",
            "寻思方一去，岂待使君招。"
        ],
        "notes": "",
        "id": "5d88fcae0e0b7771b83ae3179dbd9d77"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "经贞女祠",
        "preface": "",
        "paragraphs": [
            "朝赛暮还祈，开唐复历隋。",
            "精诚山雨至，岁月庙松衰。",
            "窥穴龙潭黑，过门鸟道危。",
            "不同巫峡女，来往楚王祠。"
        ],
        "notes": "",
        "id": "f23b1426f80dbb49fd4cc8e36d5da2ee"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "行汉水晚次神滩阻风",
        "preface": "",
        "paragraphs": [
            "惊风山半起，舟子忽停桡。",
            "岸荻吹先乱，滩声落更跳。",
            "听松今欲暮，过岛或明朝。",
            "若尽平生趣，东浮看石桥。"
        ],
        "notes": "",
        "id": "f5b83c4977f0ac2ccc787b8c32c6e5df"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送田中丞使西戎",
        "preface": "",
        "paragraphs": [
            "朝元下赤墀，玉节使西夷。",
            "关陇风回首，河湟雪洒旗。",
            "碛砂行几月，戎帐到何时。",
            "应尽平生志，高全大国仪。"
        ],
        "notes": "",
        "id": "3ae84c350c8391fa78f9b9de21b8ffd9"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送董正字归觐毘陵",
        "preface": "",
        "paragraphs": [
            "暂辞讐校去，未发见新鸿。",
            "路入江波上，人归楚邑东。",
            "山遥晴出树，野极暮连空。",
            "何以念兄弟，应思洁膳同。"
        ],
        "notes": "",
        "id": "3007170383cd0fe184a1e69cdcd2e17f"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送邵锡及第归湖州",
        "preface": "",
        "paragraphs": [
            "春关鸟罢啼，归庆浙烟西。",
            "郡守招延重，乡人慕仰齐。",
            "橘青逃暑寺，茶长隔湖溪。",
            "乘暇知高眺，微应辨会稽。"
        ],
        "notes": "",
        "id": "de5e1081619b424d6efa3b434c359533"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送薛重中丞充太原副使",
        "preface": "",
        "paragraphs": [
            "中司出华省，副相晋阳行。",
            "书答偏州启，筹参上将营。",
            "踏沙夜马细，吹雨晓笳清。",
            "正报胡尘灭，桃花汾水生。"
        ],
        "notes": "",
        "id": "66aafb01c222f89feb2ce018088e3336"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送灵武李侍御",
        "preface": "",
        "paragraphs": [
            "灵州天一涯，幕客似还家。",
            "地得江南壤，程分碛里砂。",
            "禁盐调上味，麦穗结秋花。",
            "前席因筹划，清吟塞日斜。"
        ],
        "notes": "",
        "id": "4db519dc5f8d956bee93c3961166b619"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "冬夜姚侍御宅送李廓少府",
        "preface": "",
        "paragraphs": [
            "王事圭峰下，将还禁漏余。",
            "偶欢新岁近，惜别后期疎。",
            "雪罢见来吏，川昏聊整车。",
            "独吟多暇日，应寄柏台书。"
        ],
        "notes": "",
        "id": "0b6265d48e7f96d7f20e9706e3e59113"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送喻凫及第归阳羡",
        "preface": "",
        "paragraphs": [
            "姓字载科名，无过子最荣。",
            "宗中初及第，江上觐难兄。",
            "月向波涛没，茶连洞壑生。",
            "石桥高思在，且为看东坑。"
        ],
        "notes": "",
        "id": "60d0a31028f66cce476270f066d51c05"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送沅江宋明府即开府璟之孙",
        "preface": "",
        "paragraphs": [
            "初闻从事日，鄂渚动芳菲。",
            "一遂钧衡荐，今为长吏归。",
            "人临沅水望，鴈映楚山飞。",
            "唯有传声政，家风重发挥。"
        ],
        "notes": "",
        "id": "f644b584ef15a2b6cdc02f9e2794e364"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送薛秀才游河中兼投任郎中留后",
        "preface": "",
        "paragraphs": [
            "诗古赋纵横，令人畏后生。",
            "驾言游禹迹，知己在蒲城。",
            "日射云烟散，风吹草木荣。",
            "孤吟临寇境，莫问请长缨。"
        ],
        "notes": "",
        "id": "ba3ccf73ba7aad4dc949727bb4f0d836"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "寄姚谏议",
        "preface": "",
        "paragraphs": [
            "鸣鞭静路尘，籍籍谏垣臣。",
            "函疏辞专密，炉香立独亲。",
            "箧多临水作，窗宿卧云人。",
            "危坐开寒纸，灯前起草频。"
        ],
        "notes": "",
        "id": "d876d44952b9978f458089765deb4dcb"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "大理正任二十和江淹拟古诗二十章寄示",
        "preface": "",
        "paragraphs": [
            "不啻回青眼，应疑似碧云。",
            "古风真往哲，雅道滥朝闻。",
            "活狱威豪右，销时赖典坟。",
            "如何经济意，未克致吾君。"
        ],
        "notes": "",
        "id": "25980ee2caa1803d93e92ed3767d17a8"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "寄殿院薛侍御",
        "preface": "",
        "paragraphs": [
            "名高意本闲，浮俗自难攀。",
            "佐蜀连钱出，朝天獬豸还。",
            "回翔历清院，弹奏迥离班。",
            "休澣通玄旨，留僧昼掩关。"
        ],
        "notes": "",
        "id": "8a3457e0a15e9e66554db3b5fba80b2d"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "禅林寺",
        "preface": "",
        "paragraphs": [
            "台山朝佛陇，胜地绝埃氛。",
            "冷色石桥月，素光华顶云。",
            "远泉和雪溜，幽磬带松闻。",
            "终断游方念，炉香继此焚。"
        ],
        "notes": "",
        "id": "b77e7b8e18df27339775a97b233029e5"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "奉和裴舍人春日杜城旧事",
        "preface": "",
        "paragraphs": [
            "早晚辞纶綍，观农下杜西。",
            "草新池似镜，麦暖土如泥。",
            "鹓鹭依川宿，骅骝向野嘶。",
            "春来诗更苦，松韵亦含凄。"
        ],
        "notes": "",
        "id": "f8e76dab1567d76fc7ecca42044bc695"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "酬厉侍御秋中思归树石所居见寄",
        "preface": "",
        "paragraphs": [
            "三峰居接近，数里蹑云行。",
            "深去通仙境，思归厌宦名。",
            "月从高掌出，泉向乱松鸣。",
            "坐石眠霞侣，秋来短褐成。"
        ],
        "notes": "",
        "id": "380dd9ba1194b7079b5bd4082fbd91e6"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "奉和段著作山居呈诸同志三首次本韵 一",
        "preface": "",
        "paragraphs": [
            "香花怀道侣，巾舃立双童。",
            "解印鸳鸿内，抽毫水石中。",
            "履温行烧地，衣赤动霞风。",
            "又似朝天去，诸僧不可同。"
        ],
        "notes": "",
        "id": "169726ef7e2dc08ecc735f3f21a6d806"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "奉和段著作山居呈诸同志三首次本韵 二",
        "preface": "",
        "paragraphs": [
            "官辞中秘府，疎放野麋齐。",
            "偃仰青霄近，登临白日低。",
            "折腰窥乳窦，定足涉冰溪。",
            "染翰挥岚翠，僧名几处题。"
        ],
        "notes": "",
        "id": "9fc9dabb61ac14c51420d58162923d2b"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "奉和段著作山居呈诸同志三首次本韵 三",
        "preface": "",
        "paragraphs": [
            "𫏐收丹陛迹，独往乱山居。",
            "入雪知人远，眠云觉俗虚。",
            "足垂岩顶石，缨濯洞中渠。",
            "只见僧酬答，新归绝壑书。"
        ],
        "notes": "",
        "id": "fd42a8829ae1fc2c036f6943324e8c2d"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "春日送丽处士归龙山",
        "preface": "",
        "paragraphs": [
            "爱弟直霜台，家山羡独回。",
            "出门时返顾，何日更西来。",
            "柳亦临关发，花应到越开。",
            "渔舟谁伴上，依旧恣沿洄。"
        ],
        "notes": "",
        "id": "73a1355af72cdb8b9e9ead5eae8150e4"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "寄兴善寺崔律师",
        "preface": "",
        "paragraphs": [
            "沐浴前朝像，深秋白发师。",
            "从来居此寺，未省有东池。",
            "幽石丛圭片，孤松动雪枝。",
            "顷曾听道话，别起远山思。"
        ],
        "notes": "",
        "id": "21bc6002ae0c517a69a8c8532225c90c"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送清散游太白山",
        "preface": "",
        "paragraphs": [
            "卷经归太白，蹑藓别萝龛。",
            "若履浮云上，须看积翠南。",
            "倚身松入汉，瞑目月离潭。",
            "此境堪长往，尘中事可谙。"
        ],
        "notes": "",
        "id": "c328c6cd25713fbdafae9699caf17cd4"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "冬晚姚谏议宅会送元绪上人归南山",
        "preface": "",
        "paragraphs": [
            "禅客诗家见，凝寒忽告还。",
            "分题回谏笔，留偈在商关。",
            "盘径缘高雪，闲房在半山。",
            "自知麋鹿性，亦欲离人间。"
        ],
        "notes": "",
        "id": "9190af2591ad85891228396ee5fcdbd6"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送契公自桂阳赴南海",
        "preface": "",
        "paragraphs": [
            "南行登岭首，与俗洗烦埃。",
            "磬罢孤舟发，禅移积瘴开。",
            "中餐湘鸟下，朝讲海人来。",
            "莫便将经卷，炎方去不回。"
        ],
        "notes": "",
        "id": "dc95a653f79ba3e3be6a9eeb034d9d49"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "冬中与诸公会宿姚端公宅怀永乐殷侍御",
        "preface": "",
        "paragraphs": [
            "柱史静开筵，所思何地偏。",
            "故人为县吏，五老远峰前。",
            "宾榻寒侵树，公庭夜落泉。",
            "会当随假务，一就白云禅。"
        ],
        "notes": "",
        "id": "b299151a716a2f12ba2eb030fe1021de"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "同刘秀才宿见赠",
        "preface": "",
        "paragraphs": [
            "浮云流水心，只是爱山林。",
            "共恨多年别，相逢一夜吟。",
            "既能持苦节，勿谓少知音。",
            "忆就西池宿，月圆松竹深。"
        ],
        "notes": "",
        "id": "561c369ef7772bce60aa4fd80b087fa4"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "官池上",
        "preface": "",
        "paragraphs": [
            "迥疏城阙内，寒泻出云波。",
            "岸广山鱼到，汀闲海鹭过。",
            "泛沟侵道急，流叶入宫多。",
            "移舸浮中沚，清宵彻晓河。"
        ],
        "notes": "",
        "id": "633219078a50fa827d0c0bb79916e508"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "中秋月",
        "preface": "",
        "paragraphs": [
            "蟾宜天地静，三五对堦蓂。",
            "照耀超诸夜，光芒掩众星。",
            "影寒池更澈，露冷树销青。",
            "枉值中秋半，长乖宿洞庭。"
        ],
        "notes": "",
        "id": "d25235091270d3605509e8789e973ad7"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "雪",
        "preface": "",
        "paragraphs": [
            "松亚竹珊珊，心知万井欢。",
            "山明迷旧迳，溪满涨新澜。",
            "客醉瑶台曙，兵防玉塞寒。",
            "红楼知有酒，谁肯学袁安。"
        ],
        "notes": "",
        "id": "313d29d2089308c83e4ba05f3d09e39e"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "宿西岳白石院",
        "preface": "",
        "paragraphs": [
            "白石上嵌空，寒云西复东。",
            "瀑流悬住处，雏鹤失禅中。",
            "岳壁松多古，坛基雪不通。",
            "未能亲近去，拥褐媿相同。"
        ],
        "notes": "",
        "id": "dfe9c40714730ed8fc16698ebe1242fa"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送僧",
        "preface": "",
        "paragraphs": [
            "四海无拘系，行心兴自浓。",
            "百年三事衲，万里一枝筇。",
            "夜减当晴影，春消过雪踪。",
            "白云深处去，知宿在何峰。"
        ],
        "notes": "",
        "id": "8cab9dedd397eb9fcf64b41e5e2a891e"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送赞律师归嵩山",
        "preface": "",
        "paragraphs": [
            "禅意归心急，山深定易安。",
            "清贫修道苦，孝友别家难。",
            "雪路寻溪转，花宫映岳看。",
            "到时孤塔暮，松月向人寒。"
        ],
        "notes": "",
        "id": "e13e227ad4997d6de9948a3f591752e3"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "春晚喜悟禅师自琉璃上方见过",
        "preface": "",
        "paragraphs": [
            "琉璃师到城，谈性外诸经。",
            "下岭雪霜在，近人林木清。",
            "苔痕深草履，瀑布滴铜瓶。",
            "乐问山中事，宵言彻晓星。"
        ],
        "notes": "",
        "id": "92d6160a421c46b38b5898f7545dae44"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "秋暮与诸文士集宿姚端公所居",
        "preface": "",
        "paragraphs": [
            "宵清月复圆，共集侍臣筵。",
            "独寡区中学，空论树下禅。",
            "风多秋晚竹，云尽夜深天。",
            "此会东西去，堪愁又隔年。"
        ],
        "notes": "",
        "id": "921ef1b1c0ea9e291344d710f09fe4fc"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "客中闻从兄岛游蒲绛因寄",
        "preface": "",
        "paragraphs": [
            "遥遥行李心，苍野入寒深。",
            "吟待黄河雪，眠听绛郡砧。",
            "差期逢缺月，访信出空林。",
            "何处孤灯下，只闻嘹唳禽。"
        ],
        "notes": "",
        "id": "3ec6abc606922678d7109887b8fa8333"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送李长吉之任东井",
        "preface": "",
        "paragraphs": [
            "江盘栈转虚，候吏拜行车。",
            "家世维城后，官资宰邑初。",
            "市饶黄犊卖，田蹑白云鉏。",
            "万里千山路，何因欲寄书。"
        ],
        "notes": "",
        "id": "654af6a0d47e1b9ea457e6bd47086eb1"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "宿安国简公院",
        "preface": "",
        "paragraphs": [
            "雨后清凉境，因还欲不回。",
            "井甘桐有露，竹迸地多苔。",
            "幡映宫墙动，香从御苑来。",
            "青龙旧经疏，寥落有谁开。"
        ],
        "notes": "",
        "id": "16be92497ef93cd119b48e07b4b31c27"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "京中别崔固",
        "preface": "",
        "paragraphs": [
            "积雨晴时近，西风叶满泉。",
            "相逢嵩岳客，共听楚城蝉。",
            "宿馆横秋岛，归帆张远田。",
            "别君还寂寞，不似剡中年。"
        ],
        "notes": "",
        "id": "0da52a6e08febdb42c504cf08bfe62cc"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "中秋夜陇州徐常侍座中咏月",
        "preface": "",
        "paragraphs": [
            "陇城秋月满，太守待停歌。",
            "与鹤来松杪，开烟出海波。",
            "气笼星欲尽，光满露初多。",
            "若遣山僧说，高明不可过。"
        ],
        "notes": "",
        "id": "da52009123817952f63344d40a43f174"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "中秋江驿示韦益",
        "preface": "",
        "paragraphs": [
            "莫惜三更坐，难销万里情。",
            "同看一片月，俱在广州城。",
            "泪逐金波满，魂随夜鹊惊。",
            "支颐乡思断，无语到鸡鸣。"
        ],
        "notes": "",
        "id": "e8eb853cb40b218951d023a477f5065d"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "中秋台看月",
        "preface": "",
        "paragraphs": [
            "海雨洗烟埃，月从空碧来。",
            "水光笼草树，练影挂楼台。",
            "皓耀迷鲸口，晶荧失蚌胎。",
            "宵分凭栏望，应合见蓬莱。"
        ],
        "notes": "",
        "id": "08944e50d7a299eb0cbf790c3c88d368"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "中秋夜南楼寄友人",
        "preface": "",
        "paragraphs": [
            "海月出白浪，湖光射高楼。",
            "朗吟无绿酒，贱价买清秋。",
            "气冷鱼龙寂，轮高星汉幽。",
            "他乡此夜客，对酌经多愁。"
        ],
        "notes": "",
        "id": "cb9af19c89f2bf3bdc0aec24f43672df"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "吊从兄岛",
        "preface": "",
        "paragraphs": [
            "尽日叹沉沦，孤高碣石人。",
            "诗名从盖代，谪宦竟终身。",
            "蜀集重编否，巴仪薄葬新。",
            "青门临旧卷，欲见永无因。"
        ],
        "notes": "",
        "id": "b29ab348c1583a105f86f6c314a87ba9"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "题崔驸马林亭",
        "preface": "",
        "paragraphs": [
            "宫花野药半相和，藤蔓参差惜不科。",
            "纤草连门留径细，高楼出树见山多。",
            "洞中避暑青苔满，池上吟诗白鸟过。",
            "更买太湖千片石，叠成云顶绿㠁峨。"
        ],
        "notes": "",
        "id": "dae60765f819916f2856ef801245f515"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送韩校书赴江西",
        "preface": "",
        "paragraphs": [
            "车马东门别，扬帆过楚津。",
            "花繁期到幕，雪在已离秦。",
            "吟落江沙月，行飞驿骑尘。",
            "猨声孤岛雨，草色五湖春。",
            "折苇鸣风岸，遥烟起暮苹。",
            "鄱江连郡府，高兴寄何人。"
        ],
        "notes": "",
        "id": "34346c9a271dc963ede37878b4f741f0"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送姚中丞赴陕州",
        "preface": "",
        "paragraphs": [
            "二陕周分地，恩除左掖臣。",
            "门阑开幕重，枪甲下天新。",
            "夹道行霜骑，迎风满草人。",
            "河流银汉水，城赛铁牛神。",
            "意气思高谢，依违许上陈。",
            "何妨向红斾，自与白云亲。"
        ],
        "notes": "",
        "id": "1ff2249a773ca921e80d8cb2851e7b28"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送李使君赴琼州兼五州招讨使",
        "preface": "",
        "paragraphs": [
            "分竹雄兼使，南方到海行。",
            "临门双斾引，隔岭五州迎。",
            "猨鹤同枝宿，兰蕉夹道生。",
            "云垂前骑失，山豁去帆轻。",
            "雨雾蒸秋岸，浪涛震夜城。",
            "政闲开迥阁，欹枕岛风清。"
        ],
        "notes": "",
        "id": "67988acba7cb33dea2bcee3e451c45aa"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送姚明府赴招义县",
        "preface": "",
        "paragraphs": [
            "濠梁古县城，结束赴王程。",
            "道路携家去，波涛隔月行。",
            "车临芳草下，吏踏落花迎。",
            "暮郭山遥见，春洲鸟不惊。",
            "风烟谯国远，桑柘楚田平。",
            "何以书能化，长淮彻海清。"
        ],
        "notes": "",
        "id": "09a255cc8b160df734b46dbdb8c46965"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "送杜司马再游蜀中",
        "preface": "",
        "paragraphs": [
            "为客应非愿，愁成欲别时。",
            "还游蜀国去，不惜杜陵期。",
            "剑水啼猨在，关林转栈迟。",
            "日光低峡口，雨势出蛾眉。",
            "山迥逢残角，云开识远夷。",
            "勿令双鬓发，并向锦城衰。"
        ],
        "notes": "",
        "id": "e631e9c11f17c51cf306b7bb0a0cabdc"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "赠王将军",
        "preface": "",
        "paragraphs": [
            "勋高绝少年，分卫玉阶前。",
            "雄勇明王重，温恭执友贤。",
            "功书唐史满，名到虏庭偏。",
            "劒彩浮龙影，衣香袭御烟。",
            "搜书秋霁阁，走马夕阳田。",
            "急兔投深草，瞋鹰下半天。",
            "野人盈邸第，朝客醉盘筵。",
            "位在将军列，官随宪府迁。",
            "刻心思报国，吁气欲开边。",
            "选帅如公议，须知少比肩。"
        ],
        "notes": "",
        "id": "a66f8c5cd9fc44c4c8410b8146cdc5da"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "寄羽林卢大夫将军",
        "preface": "",
        "paragraphs": [
            "将军直禁闱，绣服耀金羁。",
            "羽卫九天静，英豪四塞知。",
            "望云回朔鴈，隔水射宫麋。",
            "旧国无归思，秋堂梦战时。",
            "门风荀氏敌，劒艺霍家推。",
            "计日旌旄下，萧萧万马随。"
        ],
        "notes": "",
        "id": "564b352b0f0c5246b79c6522f48beb86"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "书事寄万年厉员外",
        "preface": "",
        "paragraphs": [
            "帝城皆剧县，令尹美居东。",
            "遂拜赵张下，暂离星象中。",
            "拥归从北阙，送上动南宫。",
            "举起盆中日，驱行草上风。",
            "不惊卢犬吠，渐见夏台空。",
            "紫禁黄山遶，沧溟素浐通。",
            "封疆亲日月，邑里出王公。",
            "逐盗千门启，兴祥五稼丰。",
            "胥徒迎晓集，赋税共秋终。",
            "条教关天道，歌谣入圣聪。",
            "土膏寒麦覆，人海昼尘蒙。",
            "廨宇松连翠，朝街日散红。",
            "文塲新桂茂，粉署旧兰崇。",
            "留客把盈爵，抽毫咏早鸿。",
            "前驺潘岳贵，故里邵平穷。",
            "劝隐莲峰久，期耕树谷同。",
            "凫飞将去叶，劒气尚埋丰。",
            "何必华阴土，方垂拂拭功。"
        ],
        "notes": "",
        "id": "49b1ee389f2879c5e39fc5a6c85df317"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "小雪",
        "preface": "",
        "paragraphs": [
            "片片互玲珑，飞扬玉漏终。",
            "乍微全满地，渐密更无风。",
            "集物圆方别，连云远近同。",
            "作膏凝瘠土，呈瑞下深宫。",
            "气射重衣透，花窥小隙通。",
            "飘秦增旧岭，发汉揽长空。",
            "迥冒巢松鹤，孤鸣穴岛虫。",
            "过三知腊尽，盈尺贺年丰。",
            "委积休闻竹，稀疎渐见鸿。",
            "盖沙资澶漫，洒海助冲融。",
            "草木潜加润，山河更益雄。",
            "因知天地力，复育有全功。"
        ],
        "notes": "",
        "id": "3abd17abdb5ca5fc5aab67904165c168"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "和宾客相国咏雪诗",
        "preface": "",
        "paragraphs": [
            "近腊千岩白，迎春四气催。",
            "云阴连海起，风急度山来。",
            "尽日隋堤絮，经冬越岭梅。",
            "艳疑歌处散，轻似舞时回。",
            "道蕴诗传丽，相如赋骋才。",
            "霁添松筿媚，寒积蕙兰猜。",
            "暗涨宫池水，平封辇路埃。",
            "烛龙初照耀，巢鹤乍裴回。",
            "簷日琼先挂，墙风粉旋摧。",
            "五门环玉垒，双阙封瑶台。",
            "绮席陵寒坐，珠帘远曙开。",
            "灵芝霜下秀，仙桂月中栽。",
            "卷幌书千帙，援琴酒百杯。",
            "垂休编太史，呈瑞表中台。",
            "皓夜迷三径，浮光彻九垓。",
            "兹辰是丰岁，歌咏属良哉。"
        ],
        "notes": "",
        "id": "83b7eb4a80c6f1ffe472a2d07c46dd6a"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "中秋夜君山脚下看月",
        "preface": "",
        "paragraphs": [
            "汹涌吹苍雾，朦朣吐玉盘。",
            "雨师清滓秽，川后扫波澜。",
            "气射繁星灭，光笼八表寒。",
            "来驱云涨晚，路上碧霄宽。",
            "熠燿游何在，蟾蜍食渐难。",
            "棹飞银电碎，林映白虹攒。",
            "水魄连空合，霜辉压树干。",
            "夜深高不动，天下仰头看。"
        ],
        "notes": "",
        "id": "da65eb02bb2c6c20337d07de93afb861"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "哭张籍司业",
        "preface": "",
        "paragraphs": [
            "先生抱衰疾，不起茂陵间。",
            "夕临诸孤少，荒居吊客还。",
            "遗文禅东岳，留语葬乡山。",
            "多雨铭旌故，残灯素帐闲。",
            "乐章谁与集，垅树即堪攀。",
            "神理今难问，予将呌帝关。"
        ],
        "notes": "",
        "id": "0f7bef03996793f6f06723ba78ae3a0a"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "寄题庐山二林寺",
        "preface": "",
        "paragraphs": [
            "庐岳东南秀，香花惠远踪。",
            "名齐松岭峻，气比沃州浓。",
            "积岫连何处，幽崖越几重。",
            "双流湓隐隐，九派棹憧憧。",
            "山限东西寺，林交旦暮钟。",
            "半天倾瀑溜，数郡见𬬻峰。",
            "岩竝金绳道，潭分玉像容。",
            "江微匡俗路，日杲晋朝松。",
            "椶迳新苞拆，梅篱故叶壅。",
            "岚光生叠砌，霞焰发高墉。",
            "窗籁虚闻狖，庭烟黑过龙。",
            "定僧仙峤起，逋客虎溪逢。",
            "濩落垂杨户，荒凉种杏封。",
            "塔留红舍利，池吐白芙蓉。",
            "画壁披云见，禅衣对鹤缝。",
            "喧经泉滴沥，没履草丰茸。",
            "翠窦欹攀乳，苔桥侧杖筇。",
            "探奇盈梦想，搜峭涤心胸。",
            "冥奥终难尽，登临惜未从。",
            "上方薇蕨满，归去养乖慵。"
        ],
        "notes": "",
        "id": "0a8c7e38dd96418b3f34edb978a597a8"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "御沟水",
        "preface": "",
        "paragraphs": [
            "凿禁疏云数道开，垂风岸柳拂青苔。",
            "银波玉沫空池去，曾历千岩万壑来。"
        ],
        "notes": "",
        "id": "4174fc7405c45c18a35f5909ba24bf1a"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "中秋月彩如昼寄上南海从翁侍御",
        "preface": "",
        "paragraphs": [
            "海静天高景气殊，鲸睛失彩蚌潜珠。",
            "不知今夜越台上，望见瀛洲方丈无。"
        ],
        "notes": "",
        "id": "1b147d1d43328089c6dd6ee4adf441aa"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "赠敬睦助教",
        "preface": "",
        "paragraphs": [
            "禁掖人知连状荐，国庠官满一家贫。",
            "清仪都道蓬瀛客，直气堪为谏诤臣。",
            "（见宋谢维新《古今合璧事类备要后集》卷四十、宋潘自牧《记纂渊海》卷三二）。"
        ],
        "notes": "",
        "id": "02693fb33bb506f87adba6e321ac9b96"
    },
    {
        "author": "无可",
        "dynasty": "唐",
        "type": "诗",
        "rhythmic": "",
        "title": "江宁咏雪",
        "preface": "",
        "paragraphs": [
            "常持皎洁性，终恰艳阳年。",
            "（见《吟窗杂录》卷三六《续句图》）。"
        ],
        "notes": "",
        "id": "0e6e5bed384ac6a06da0ddec9a30269c"
    }
]