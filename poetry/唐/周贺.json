[
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "留辞杭州姚合郎中",
        "preface": "",
        "paragraphs": [
            "波涛千里隔，抱疾亦相寻。",
            "会宿逢高士，辞归值积霖。",
            "丛桑山店迥，孤烛海船深。",
            "尚有重来约，知无省阁心。"
        ],
        "notes": "",
        "id": "03d5ffc4ce86a763f791222aee7b6647"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "酬吴之问见赠",
        "preface": "",
        "paragraphs": [
            "已当鸣鴈夜，多事不同居。",
            "故疾离城晚，秋霖见月疎。",
            "趂风开静户，带叶卷残书。",
            "荡桨期南去，荒园久废锄。"
        ],
        "notes": "",
        "id": "e79be5a743212f72a896cfb529adeab5"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送分定归灵夏",
        "preface": "",
        "paragraphs": [
            "南游多老病，见说讲经稀。",
            "塞寺几僧在，关城空自归。",
            "带河衰草断，映日旱沙飞。",
            "却到禅斋后，边军识衲衣。"
        ],
        "notes": "",
        "id": "09295f001c2bf31d17a48791224d7eef"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "与崔弇话别",
        "preface": "",
        "paragraphs": [
            "归思缘平泽，幽斋夜话迟。",
            "人寻冯翊去，草向建康衰。",
            "雨雪生中路，干戈阻后期。",
            "几年方见面，应是镊苍髭。"
        ],
        "notes": "",
        "id": "8c5bc44c73e729c3039d45e0a7c2fcda"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "题何氏池亭",
        "preface": "",
        "paragraphs": [
            "信是虚闲地，亭高亦有苔。",
            "绕池逢石坐，穿竹引山回。",
            "果落纤萍散，龟行细草开。",
            "主人偏好事，终不厌频来。"
        ],
        "notes": "",
        "id": "04bd5630c818c2de1704b6d3be8b66c3"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送表兄东南游",
        "preface": "",
        "paragraphs": [
            "山水叠层层，吾兄涉又登。",
            "挂帆春背鴈，寻磬夜逢僧。",
            "雪溜悬衡岳，江云盖秣陵。",
            "评文永不忘，此说是中兴。"
        ],
        "notes": "",
        "id": "276769e0f77141e56b28c23a84881a69"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送康绍归建业",
        "preface": "",
        "paragraphs": [
            "南朝秋色满，君去意如何。",
            "帝业空城在，民田坏冢多。",
            "月圆台独上，栗绽寺频过。",
            "篱下西江阔，相思见白波。"
        ],
        "notes": "",
        "id": "82ee6960010b78248b1ca862634f0359"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "再过王辂原居纳凉",
        "preface": "",
        "paragraphs": [
            "夏天多忆此，早晚得秋分。",
            "旧月来还见，新蝉坐忽闻。",
            "扇风调病叶，沟水隔残云。",
            "别有微凉处，从容不似君。"
        ],
        "notes": "",
        "id": "0f90a7ff6a879656dca3134900afb2b9"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送耿山人归湖南",
        "preface": "",
        "paragraphs": [
            "南行随越僧，别业几池菱。",
            "两鬓已垂白，五湖归挂罾。",
            "夜涛鸣栅鏁，寒苇露船灯。",
            "去此应无事，却来知不能。"
        ],
        "notes": "",
        "id": "168fc86477a1b6bca91355be06131240"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送省己上人归太原",
        "preface": "",
        "paragraphs": [
            "惜别听边漏，窗灯落烬重。",
            "寒僧回绝塞，夕雪下穷冬。",
            "出定闻残角，休兵见坏锋。",
            "何年更来此，老却倚堦松。"
        ],
        "notes": "",
        "id": "b3fc1098815b231b807d3501cd45dc2e"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "宿甄山南溪昼公院",
        "preface": "",
        "paragraphs": [
            "从作两河客，别离经半年。",
            "却来峰顶宿，知废甄南禅。",
            "余雾沈斜月，孤灯照落泉。",
            "何当闲事尽，相伴老溪边。"
        ],
        "notes": "",
        "id": "cd4266f75feefe8e84cbb120fd5c9666"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "相次寻举客寄住人",
        "preface": "",
        "paragraphs": [
            "停桡因旧识，白发向波涛。",
            "以我往来倦，知君耕稼劳。",
            "渚田临舍尽，坂路出簷高。",
            "游者还南去，终期伴尔曹。"
        ],
        "notes": "",
        "id": "b3d3253fa2d2e5949cc62073dcef676f"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "出关寄贾岛",
        "preface": "",
        "paragraphs": [
            "旧乡无子孙，谁共老青门。",
            "迢递早秋路，别离深夜村。",
            "伊流偕行客，岳响答啼猿。",
            "去后期招隐，何当复此言。"
        ],
        "notes": "",
        "id": "8b531a80f2a0fbebd37de9bafabd34be"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "暮冬长安旅舍",
        "preface": "",
        "paragraphs": [
            "湖外谁相识，思归日日频。",
            "遍寻新住客，少见故乡人。",
            "失计空知命，劳生耻为身。",
            "惟看洞庭树，即是旧山春。"
        ],
        "notes": "",
        "id": "c99942895a352aae76f4f05595361105"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "赠胡僧",
        "preface": "",
        "paragraphs": [
            "瘦形无血色，草履著行穿。",
            "闲话似持咒，不眠同坐禅。",
            "背经来汉地，袒膊过冬天。",
            "情性人难会，游方应信缘。"
        ],
        "notes": "",
        "id": "a213b80cbf6cfa62b4d97b39dc32d67d"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "赠李主簿",
        "preface": "",
        "paragraphs": [
            "税时兼主印，每日得闲稀。",
            "对酒妨料吏，为官亦典衣。",
            "案迟吟坐待，宅近步行归。",
            "见说论诗道，应愁判是非。"
        ],
        "notes": "",
        "id": "9cc51d839db59984efab5ed85a8ba41e"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "同朱庆余宿翊西上人房",
        "preface": "",
        "paragraphs": [
            "溪僧还共谒，相与坐寒天。",
            "屋雪凌高烛，山茶称远泉。",
            "夜清更彻寺，空阔雁冲烟。",
            "莫怪多时话，重来又隔年。"
        ],
        "notes": "",
        "id": "6010357477e48e45e10583a9103a6522"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "寄姚合郎中",
        "preface": "",
        "paragraphs": [
            "转刺名山郡，连年别省曹。",
            "分题得客少，著价买书高。",
            "晚柳蝉和角，寒城烛照涛。",
            "鄱溪卧疾久，未获后乘骚。"
        ],
        "notes": "",
        "id": "c1ef02c213e1160669852abf362bc1b8"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "休粮僧",
        "preface": "",
        "paragraphs": [
            "一斋难过日，况是更休粮。",
            "养力时行道，闻钟不上堂。",
            "惟留温药火，未写化金方。",
            "旧有山厨在，从僧请作房。"
        ],
        "notes": "",
        "id": "fb9581b55dd8c4da685541b72240d8a9"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "怀西峰隐者",
        "preface": "",
        "paragraphs": [
            "灌木藏岑色，天寒望即愁。",
            "高斋何日去，远瀑入城流。",
            "腊近溪书绝，灯残夜雪稠。",
            "迩来相忆处，枕上苦吟休。"
        ],
        "notes": "",
        "id": "21dc1ea66ed98881c9de368ce4edb44a"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "赠栢岩禅师",
        "preface": "",
        "paragraphs": [
            "野寺绝依念，灵山会遍行。",
            "老来披衲重，病后读经生。",
            "乞食嫌村远，寻溪爱路平。",
            "多年栢岩住，不记栢岩名。"
        ],
        "notes": "",
        "id": "5e65cae989dc3a7ea103cfffd30aba1a"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "旅怀",
        "preface": "",
        "paragraphs": [
            "不觉月又尽，未归还到春。",
            "雪通庐岳梦，树匝草堂身。",
            "泽鴈和寒露，江槎带远薪。",
            "何年自此去，旧国复为隣。"
        ],
        "notes": "",
        "id": "63ce86cb00f5698d68415722b66b6013"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "缑氏韦明府厅",
        "preface": "",
        "paragraphs": [
            "贵邑清风满，谁同上宰心。",
            "杉松出郭外，雨电下嵩阴。",
            "度鴈方离垒，来僧始别岑。",
            "西池月才迥，会接一宵吟。"
        ],
        "notes": "",
        "id": "321a0b36e40ee9efc4d4d8d02e8dbb0f"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送朱庆余",
        "preface": "",
        "paragraphs": [
            "野客行无定，全家在浦东。",
            "寄眠僧阁静，赠别橐金空。",
            "旧里千山隔，归舟百计同。",
            "药资如有分，相约老吴中。"
        ],
        "notes": "",
        "id": "3558caec96a8debdc54d51f16c65c5cf"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "宿开元寺楼",
        "preface": "",
        "paragraphs": [
            "西峰残日落，谁见寂寥心。",
            "孤枕客眠久，两廊僧话深。",
            "寒扉关雨气，风叶隐钟音。",
            "此爱东楼望，仍期别夜寻。"
        ],
        "notes": "",
        "id": "213c43808b21acb22ec5a0f5b0f2693c"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送僧还南岳",
        "preface": "",
        "paragraphs": [
            "辞僧下水栅，因梦岳钟声。",
            "远路独归寺，几时重到城。",
            "风高寒叶落，雨绝夜堂清。",
            "自说深居后，隣州亦不行。"
        ],
        "notes": "",
        "id": "99db5f964929c0e92087ae85106fc7d1"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "秋思",
        "preface": "",
        "paragraphs": [
            "杨柳已秋思，楚田仍刈禾。",
            "归心病起切，败叶夜来多。",
            "细雨城蝉噪，残阳峤客过。",
            "旧山余业在，杳隔洞庭波。"
        ],
        "notes": "",
        "id": "ea141581378a8d752e282c344854aa6f"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "旅情",
        "preface": "",
        "paragraphs": [
            "黄叶下堦频，徐徐起病身。",
            "残秋萤出尽，独夜鴈来新。",
            "别业去千里，旧乡空四隣。",
            "孤舟寻几度，又识岳阳人。"
        ],
        "notes": "",
        "id": "dd2c0934bda56b4922150188aa3decc6"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送灵应禅师",
        "preface": "",
        "paragraphs": [
            "寒天仍远去，离寺雪霏霏。",
            "古迹曾重到，生涯不暂归。",
            "坐禅山店暝，补衲夜灯微。",
            "巡礼何时住，相逢的是稀。"
        ],
        "notes": "",
        "id": "fe99e438397d11fec49fcf2c88671a98"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送陆判官防秋",
        "preface": "",
        "paragraphs": [
            "匹马无穷地，三年逐大军。",
            "筭程淮邑远，起帐夕阳曛。",
            "瀑浪行时漱，边笳语次闻。",
            "要传书札去，应到碛东云。"
        ],
        "notes": "",
        "id": "40116a7b6376df223f37f19172fa0a69"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "山居秋思",
        "preface": "",
        "paragraphs": [
            "一从云水住，曾不下西岑。",
            "落木孤猨在，秋庭积雾深。",
            "泉流通井脉，虫响出墙阴。",
            "夜静溪声彻，寒灯尚独吟。"
        ],
        "notes": "",
        "id": "e9fc62734f14f9da28c2ab52c1f210aa"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "赠皎然上人",
        "preface": "",
        "paragraphs": [
            "竹庭瓶水新，深称北窗人。",
            "讲罢见黄叶，诗成寻旧隣。",
            "锡阴迷坐石，池影露斋身。",
            "苦作南行约，劳生始问津。"
        ],
        "notes": "",
        "id": "7aed63d2c8b27bd9f0e057e141c1661b"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "春日山居寄友人",
        "preface": "",
        "paragraphs": [
            "春居无俗喧，时立涧前村。",
            "路远少来客，山深多过猨。",
            "带岩松色老，临水杏花繁。",
            "除忆文流外，何人更可言。"
        ],
        "notes": "",
        "id": "ededbac91cd808281c967940472b1576"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "留别南徐故人",
        "preface": "",
        "paragraphs": [
            "三年蒙见待，此夕是前程。",
            "未断却来约，且伸临去情。",
            "潮[回]滩鸟下，月上客船明。",
            "他日南徐道，缘君又重行。"
        ],
        "notes": "",
        "id": "a542ff15cf9870334df74678a22ba8dd"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送僧归江南",
        "preface": "",
        "paragraphs": [
            "洗足北林去，远途今已分。",
            "麻衣行岳色，竹杖带湘云。",
            "饥鼠缘危壁，寒狸出坏坟。",
            "前峰一声磬，此夕不同闻。"
        ],
        "notes": "",
        "id": "4cd8251cce3d1aac63c633c4ee4b79b0"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "早春越中留故人",
        "preface": "",
        "paragraphs": [
            "此行经岁近，唯约半年回。",
            "野渡人初过，前山云未开。",
            "鴈群逢晓断，林色映川来。",
            "清夜芦中客，严家旧钓台。"
        ],
        "notes": "",
        "id": "a48317533744a5749aa657d1531ccaa6"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送友人",
        "preface": "",
        "paragraphs": [
            "弹琴多去情，浮檝背潮行。",
            "人望丰壖宿，虫依蠹木鸣。",
            "樯烟离浦色，芦雨入船声。",
            "如疾登云路，凭君寄此生。"
        ],
        "notes": "",
        "id": "e8a2320de83c24c7fd223a974f98037c"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "春日重到王依村居",
        "preface": "",
        "paragraphs": [
            "野烟居舍在，曾约此重过。",
            "久雨初招客，新田未种禾。",
            "夜虫鸣井浪，春鸟宿庭柯。",
            "莫为儿孙役，余生能几何。"
        ],
        "notes": "",
        "id": "6ed988f3a125664c4e952f1324a23305"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "入静隐寺途中作",
        "preface": "",
        "paragraphs": [
            "乱云迷远寺，入路认青松。",
            "鸟道缘巢影，僧鞋印雪踪。",
            "草烟连野烧，溪雾隔霜钟。",
            "更遇樵人问，犹言过数峰。"
        ],
        "notes": "",
        "id": "8da04a43d598a1679bb4775a714882b3"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送杨岳归巴陵",
        "preface": "",
        "paragraphs": [
            "何处得乡信，告行当雨天。",
            "人离京口日，潮送岳阳船。",
            "孤鸟背林色，远帆开浦烟。",
            "悲君惟此别，不肯话回年。"
        ],
        "notes": "",
        "id": "3a146739bcf9c80d896c07b8e8456186"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "赠朱庆余校书",
        "preface": "",
        "paragraphs": [
            "风泉尽结冰，寒梦彻西陵。",
            "越信楚城得，远怀中夜兴。",
            "树停沙岛鹤，茶会石桥僧。",
            "寺阁连官舍，行吟过几层。"
        ],
        "notes": "",
        "id": "c550a230c9b5dbe6a7f3da3eebe9c815"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "逢播公",
        "preface": "",
        "paragraphs": [
            "带病希相见，西城早晚来。",
            "衲衣风坏帛，香印雨沾灰。",
            "坐久钟声尽，谈余岳影回。",
            "却思同宿夜，高枕说天台。"
        ],
        "notes": "",
        "id": "180dcf7637b8455e549b65db3939bc84"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "寻北冈韩处士",
        "preface": "",
        "paragraphs": [
            "相过值早凉，松帚扫山床。",
            "坐石泉痕黑，登城藓色黄。",
            "逆风沈寺磬，初日晒隣桑。",
            "几处逢僧说，期来宿北冈。"
        ],
        "notes": "",
        "id": "fd96c87bb2ef8a54280d3f0555a69037"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "哭闲霄上人",
        "preface": "",
        "paragraphs": [
            "林迳西风急，松枝讲钞余。",
            "冻髭亡夜剃，遗偈病时书。",
            "地燥焚身后，堂空著影初。",
            "吊来频落泪，曾忆到吾庐。"
        ],
        "notes": "",
        "id": "81008f1b5b27860b83a4788b800da9fb"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "城中秋作",
        "preface": "",
        "paragraphs": [
            "已落关东叶，空悬浙右心。",
            "寒灯随故病，伏雨接秋霖。",
            "客话曾谁和，虫声少我吟。",
            "蒹葭半波水，夜夜宿边禽。"
        ],
        "notes": "",
        "id": "c04bc12f62a24b856a35a923976ae583"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "玉芝观王道士",
        "preface": "",
        "paragraphs": [
            "四面杉萝合，空堂画老仙。",
            "蠹根停雪水，曲角积茶烟。",
            "道至心机尽，宵晴瑟韵全。",
            "暂来还又去，未得坐经年。"
        ],
        "notes": "",
        "id": "c9110f928ab6319b9e140bce521e028d"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "出关后寄贾岛",
        "preface": "",
        "paragraphs": [
            "故国知何处，西风已度关。",
            "归人值落叶，远路入寒山。",
            "多难喜相识，久贫宁自闲。",
            "唯将往来信，遥慰别离颜。"
        ],
        "notes": "",
        "id": "b9e289cd5a7ef67ded2108c4d0adceae"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "题昼公院",
        "preface": "",
        "paragraphs": [
            "丛木开风径，过从白昼寒。",
            "舍深原草合，茶疾竹薪干。",
            "夕雨生眠兴，禅心少话端。",
            "频来觉无事，尽日坐相看。"
        ],
        "notes": "",
        "id": "9f90bd422331a02a0b64235a0431ed43"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "京口赠崔固",
        "preface": "",
        "paragraphs": [
            "积雨晴时近，西风叶满泉。",
            "相逢嵩岳客，共听楚城蝉。",
            "宿馆横秋岛，归帆涨远田。",
            "别多还寂寞，不似剡中年。"
        ],
        "notes": "",
        "id": "0da52a6e08febdb42c504cf08bfe62cc"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "书实上人房",
        "preface": "",
        "paragraphs": [
            "绝顶言无伴，长怀剃发师。",
            "禅中灯落烬，讲次栢生枝。",
            "沙井泉澄疾，秋钟韵尽迟。",
            "里闾还受请，空有向南期。"
        ],
        "notes": "",
        "id": "68756580ce4cf040255a561a81b80fba"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送张𬤇之睦州",
        "preface": "",
        "paragraphs": [
            "遥忆新安旧，扁舟往复还。",
            "浅深看水石，来往逐云山。",
            "到县余花在，过门五柳闲。",
            "东征随子去，俱隐薜萝间。"
        ],
        "notes": "",
        "id": "a920b036022b919825ae4c66b54e3a18"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "赠王道士",
        "preface": "",
        "paragraphs": [
            "药力资苍鬓，应非旧日身。",
            "一为嵩岳客，几葬洛阳人。",
            "石缝瓢探水，云根斧斫薪。",
            "关西来往路，谁得水银银。"
        ],
        "notes": "",
        "id": "286269f8bfdd13152a8915f070798769"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "冬日山居思乡",
        "preface": "",
        "paragraphs": [
            "大野始严凝，云天晓色澄。",
            "树寒稀宿鸟，山迥少来僧。",
            "背日收窗雪，开炉释砚冰。",
            "忽然归故国，孤想寓西陵。"
        ],
        "notes": "",
        "id": "a6836f039d4b09cb43b1019b6dc2ef9e"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "如空上人移居大云寺",
        "preface": "",
        "paragraphs": [
            "竹溪人请住，何日向中峰。",
            "瓦舍山情少，斋身疾色浓。",
            "夏高移坐次，菊浅露行踪。",
            "来往湓城下，三年两度逢。"
        ],
        "notes": "",
        "id": "d4290e2b50f9a99db7323733e1537d93"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送幻群法师",
        "preface": "",
        "paragraphs": [
            "北京一别后，吴楚几听砧。",
            "住久白发出，讲长枯叶深。",
            "香连隣舍像，磬彻远巢禽。",
            "寂默应关道，何人见此心。"
        ],
        "notes": "",
        "id": "1ef38e88642b9fa120665164385a3b93"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "春喜友人至山舍",
        "preface": "",
        "paragraphs": [
            "鸟鸣春日晓，喜见竹门开。",
            "路自高岩出，人骑大马来。",
            "折花林影断，移石洞阴回。",
            "更欲留深语，重城暮色催。"
        ],
        "notes": "",
        "id": "1e367f52ee2470f91d8cd9a459750bb5"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "春日重至南徐旧居",
        "preface": "",
        "paragraphs": [
            "绿水阴空院，春深喜再来。",
            "独眠从草长，留酒看花开。",
            "过雨远山出，向风孤鸟回。",
            "忽思秋夕事，云物却悠哉。"
        ],
        "notes": "",
        "id": "1ed32a4765a1f5587fb5fddc22ff18b6"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "早秋过郭涯书堂",
        "preface": "",
        "paragraphs": [
            "暑消冈舍清，闲语有余情。",
            "涧水生茶味，松风灭扇声。",
            "远分临海雨，静觉掩山城。",
            "此地秋吟苦，时来遶菊行。"
        ],
        "notes": "",
        "id": "202824beb01f6f7385360552a775d662"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "长安送人",
        "preface": "",
        "paragraphs": [
            "上国多离别，年年渭水滨。",
            "空将未归意，说向欲行人。",
            "鴈度池塘月，山连井邑春。",
            "临岐惜分手，日暮一沾巾。"
        ],
        "notes": "",
        "id": "7312d398278df003edbb06dfa7affb10"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "寄宁海李明府",
        "preface": "",
        "paragraphs": [
            "山县风光异，公门水石清。",
            "一官居外府，几载别东京。",
            "故疾梅天发，新诗雪夜成。",
            "家贫思减选，时静忆归耕。",
            "把疏寻书义，澄心得狱情。",
            "梦灵邀客解，劒古拣人呈。",
            "守月通宵坐，寻花迥路行。",
            "从来爱知道，何虑白髭生。"
        ],
        "notes": "",
        "id": "8fe14cc71d4fae611b00f1dd1601ec47"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "投江州张郎中",
        "preface": "",
        "paragraphs": [
            "要地无闲日，仍容冒谒频。",
            "借山年涉闰，寝郡月逾旬。",
            "驿径曾冲雪，方泉省涤尘。",
            "随行溪路细，接话草堂新。",
            "减药痊余癖，飞书苦问贫。",
            "噪蝉离宿壳，吟客寄秋身。",
            "炼句贻箱箧，悬图见蜀岷。",
            "使君匡岳近，终作社中人。"
        ],
        "notes": "",
        "id": "243e0d189016663af3512e307eb4784d"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "晚题江馆",
        "preface": "",
        "paragraphs": [
            "病寄曲江居带城，傍门孤柳一蝉鸣。",
            "澄波月上见鱼掷，晚径叶多闻犬行。",
            "越岛夜无侵阁色，寺钟凉有隔原声。",
            "故园尽卖休官去，潮水秋来空自平。"
        ],
        "notes": "",
        "id": "c34a11c64fd4c89efec2757a77fb8a28"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "秋晚归庐山留别道友",
        "preface": "",
        "paragraphs": [
            "病起陵阳思翠微，秋风动后著行衣。",
            "月生石齿人同见，霜落木梢愁独归。",
            "已许衲僧修静社，便将樵叟对闲扉。",
            "不嫌旧隐相随去，庐岳临天好息机。"
        ],
        "notes": "",
        "id": "c60175d0c1462568774840c3983f750e"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "同徐处士秋怀少室旧居",
        "preface": "",
        "paragraphs": [
            "曾居少室黄河畔，秋梦长悬未得回。",
            "扶病半年离水石，思归一夜隔风雷。",
            "荒斋几遇僧眠后，晚菊频经鹿踏来。",
            "灯下此心谁共说，傍松幽径已多栽。"
        ],
        "notes": "",
        "id": "affcec953d09a35fbc3a28616f6e70d7"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "赠神遘上人",
        "preface": "",
        "paragraphs": [
            "草履蒲团山意存，坐看庭木长桐孙。",
            "行斋罢讲仍香气，布褐离床带雨痕。",
            "夏满寻医还出寺，晴来晒疏暂开门。",
            "道情淡薄闲愁尽，霜色何因入鬓根。"
        ],
        "notes": "",
        "id": "f84f9b091e99fe31cb7f7bf776fcd263"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "赠道人",
        "preface": "",
        "paragraphs": [
            "布褐高眠石窦春，迸泉多溅黑纱巾。",
            "摇头说易当朝客，落手围碁对俗人。",
            "自筭天年穷甲子，谁同雨夜守庚申。",
            "拟归太华何时去，他日相寻乞药银。"
        ],
        "notes": "",
        "id": "4c5013bdcda99a8f667cc6e12e45b227"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "赠厉玄侍御",
        "preface": "",
        "paragraphs": [
            "山松径与瀑泉通，巾舃行吟想越中。",
            "塞鴈去经华顶末，乡僧来自海涛东。",
            "关分河汉秋钟绝，露滴狝猴夜岳空。",
            "抱疾因寻周柱史，杜陵寒叶落无穷。"
        ],
        "notes": "",
        "id": "8b0bd145c89a0155825c1d32bada6a18"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送韩评事",
        "preface": "",
        "paragraphs": [
            "门枕平湖秋景好，水烟松色远相依。",
            "罢官余俸租田种，送客回舟载石归。",
            "离岸游鱼逢浪返，望巢寒鸟逆风飞。",
            "嵩阳旧隐多时别，闭目闲吟忆翠微。"
        ],
        "notes": "",
        "id": "ce529ee9db6920163c84bb3cfb22413c"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "宿隐静寺上人",
        "preface": "",
        "paragraphs": [
            "一宿五峰杯度寺，虚廊中夜磬声分。",
            "疎林未落上方月，深涧忽生平地云。",
            "幽鸟背泉栖静境，远人当烛想遗文。",
            "暂来此地歇劳足，望断故山沧海𣸣。"
        ],
        "notes": "",
        "id": "cd56e7b89f0f28475e37596ffb05bdd8"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "寄新头陀",
        "preface": "",
        "paragraphs": [
            "见说北京寻祖后，瓶盂自挈遶穷边。",
            "相逢竹坞晦暝夜，一别苕溪多少年。",
            "远洞省穿湖底过，断崖曾向壁中禅。",
            "青城不得师同住，坐想沧江忆浩然。"
        ],
        "notes": "",
        "id": "406c34219fa961ff46ce83dc77696db0"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "湘汉旅怀翁杰",
        "preface": "",
        "paragraphs": [
            "一宿空江听急流，仍同贾客坐归舟。",
            "远书来隔巴陵雨，衰鬓去经彭蠡秋。",
            "不拟为身谋旧业，终期断谷隐高丘。",
            "吾宗尚无憀者，中夜闲吟生旅愁。"
        ],
        "notes": "",
        "id": "6763764553d7faa83e01ca8f6873ce91"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "寄韩司兵",
        "preface": "",
        "paragraphs": [
            "多病十年无旧识，沧州乱后只逢君。",
            "已知罢秩辞泷水，相劝移家近岳云。",
            "泗上旅帆侵叠浪，雪中归路踏荒坟。",
            "若为此别终期老，书札何因寄北军。"
        ],
        "notes": "",
        "id": "95b9d2f1d69a89e4335ee819ca2be606"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "寺居寄杨侍御",
        "preface": "",
        "paragraphs": [
            "雨过北林空晚凉，院闲人去掩斜阳。",
            "十年多病度落叶，万里乱愁生夜床。",
            "终欲返耕甘性拙，久惭他事与身忙。",
            "还知谢客名先重，肯为诗篇问楚狂。"
        ],
        "notes": "",
        "id": "5f2cacd19bdd5ac409fa7167cf0d05cd"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "上陕府姚中丞",
        "preface": "",
        "paragraphs": [
            "此心长爱狎禽鱼，仍候登封独著书。",
            "领郡只嫌生药少，在官长恨与山疎。",
            "成家尽是经纶后，得句应多谏诤余。",
            "见说养真求退静，溪南泉石许同居。"
        ],
        "notes": "",
        "id": "c13d72f6f40bba8a01eb4b9272297d2a"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "赠僧",
        "preface": "",
        "paragraphs": [
            "藩府十年为律业，南朝本寺往来新。",
            "辞归几别深山客，赴请多从远处人。",
            "松吹入堂资讲力，野蔬供饭爽禅身。",
            "他年更息登坛计，应与云泉作四邻。"
        ],
        "notes": "",
        "id": "e77ae1c3f75d21d75c316ec5165164cc"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送石协律归吴",
        "preface": "",
        "paragraphs": [
            "僧窗梦后忆归耕，水涉应多半月程。",
            "幕府罢来无药价，纱巾带去有山情。",
            "夜随净渚离蛩语，早过寒潮背井行。",
            "已让辟书称抱疾，沧洲便许白髭生。"
        ],
        "notes": "",
        "id": "0320b380f725e77c1ce423f836ca0483"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "寄金陵僧",
        "preface": "",
        "paragraphs": [
            "水石致身闲自得，平云竹阁少炎蒸。",
            "斋床几减供禽食，禅径寒通照像灯。",
            "觅句当秋山落叶，临书近腊砚生冰。",
            "行登总到诸山寺，坐听蝉声满四棱。"
        ],
        "notes": "",
        "id": "a6e7d61b4169c7e852d2b2411cdd5d91"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送忍禅师归庐岳",
        "preface": "",
        "paragraphs": [
            "浪匝湓城岳壁青，白头僧去扫禅扃。",
            "龛灯度雪补残衲，山日上轩看旧经。",
            "泉水带冰寒溜涩，薜萝新雨曙烟腥。",
            "已知身事非吾道，甘卧荒斋竹满庭。"
        ],
        "notes": "",
        "id": "df0fe5059fab34b594d8d30f028e13c8"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "赠姚合郎中",
        "preface": "",
        "paragraphs": [
            "望重来为守土臣，清高还似武功贫。",
            "道从会解唯求静，时造玄微不趁新。",
            "玉帛已知难挠思，云泉终是得闲身。",
            "两衙向后长无事，门馆多逢请益人。"
        ],
        "notes": "",
        "id": "3cfd8e12692ae7e36361fe65842c7c20"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "宿李主簿",
        "preface": "",
        "paragraphs": [
            "独树倚亭新月入，城墙四面鏁山多。",
            "去年今夜还来此，坐见西风褭鹊窠。"
        ],
        "notes": "",
        "id": "1c3c4e671ee8588656647b4c51774858"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "寄潘纬",
        "preface": "",
        "paragraphs": [
            "杨柳垂丝与地连，归来一醉向溪边。",
            "相逢头白莫惆怅，世上无人长少年。"
        ],
        "notes": "",
        "id": "2afec57dc10ecbed4c9d8fba27131b29"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "浔阳与孙郎中宴回",
        "preface": "",
        "paragraphs": [
            "别酒已酣春漏前，他人扶上北归船。",
            "浔阳渡口月未上，渔火照江仍独眠。"
        ],
        "notes": "",
        "id": "f060f31261ba3f1d6fac53859f9d3883"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送宗禅师",
        "preface": "",
        "paragraphs": [
            "衡阳到却十三春，行脚同来有几人。",
            "老大又思归岳里，当时来漆祖师身。"
        ],
        "notes": "",
        "id": "43d5bfda1330f0049cc093aa34e631d8"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送僧",
        "preface": "",
        "paragraphs": [
            "草履初登南客船，铜瓶犹贮北山泉。",
            "衡阳旧寺秋归去，门鏁寒潭几树蝉。"
        ],
        "notes": "",
        "id": "c6eaf010e59f4b5563cc6ebedb30227a"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送蜀僧",
        "preface": "",
        "paragraphs": [
            "万里独行无弟子，惟赍筇竹与檀龛。",
            "看经更向吴中老，应是山川似劒南。"
        ],
        "notes": "",
        "id": "fdcd7b0e87e8c5c630f82d473a3f4923"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "过僧竹院",
        "preface": "",
        "paragraphs": [
            "一生爱竹自未有，每到此房归不能。",
            "高人留宿话禅后，寂寞雨堂空夜灯。"
        ],
        "notes": "",
        "id": "1d41e54aa1216c0b92be0bf85fd4b4d4"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "忆浔阳旧居兼感长孙郎中",
        "preface": "",
        "paragraphs": [
            "浔阳却到是何日，此地今无旧使君。",
            "长忆穷冬宿庐岳，瀑泉冰折共僧闻。"
        ],
        "notes": "",
        "id": "b763f59eb4cdd60b97b5cfc7d203027c"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送郭秀才归金陵",
        "preface": "",
        "paragraphs": [
            "夏后客堂黄叶多，又怀家国起悲歌。",
            "酒前欲别语难尽，云际相思心若何。",
            "鸟下独山秋寺磬，人随大舸晚江波。",
            "南徐旧业几时到，门掩残阳积翠萝。"
        ],
        "notes": "",
        "id": "558f4af4360dc1d5b21abe5a9d048293"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "宿李枢书斋",
        "preface": "",
        "paragraphs": [
            "小斋经暮雨，四面绝纤埃。",
            "眠客闻风觉，飞虫入烛来。",
            "夜凉书读遍，月正户全开。",
            "住远稀相见，留连宿始回。"
        ],
        "notes": "",
        "id": "5ab9ae135d1cd97943762c4cdb0e45a5"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "杪秋登江楼",
        "preface": "",
        "paragraphs": [
            "平楚起寒色，长沙犹未还。",
            "世情何处淡，湘水向人闲。",
            "空翠隐高鸟，夕阳归远山。",
            "孤云万余里，惆怅洞庭间。"
        ],
        "notes": "",
        "id": "d3471d163578f08db96bd2f6b5c60413"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "秋宿洞庭",
        "preface": "",
        "paragraphs": [
            "洞庭初叶下，旅客不胜愁。",
            "明月天涯夜，青山江上秋。",
            "一官成白首，万里寄沧洲。",
            "只被浮名系，宁无媿海鸥。"
        ],
        "notes": "",
        "id": "8a2ef0b9e0bdff77e0781d4ed277c276"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "重阳",
        "preface": "",
        "paragraphs": [
            "云木疎黄秋满川，茱萸风里一樽前。",
            "几回为客逢佳节，曾见何人再少年。",
            "霜报征衣冷针指，鴈惊幽隐泣云泉。",
            "古来醉乐皆难得，留取穷通委上天。"
        ],
        "notes": "",
        "id": "e24e7f12ba23ba0952ea41dab5b1f3db"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "送李亿东归",
        "preface": "",
        "paragraphs": [
            "黄山远隔秦树，紫禁斜通渭城。",
            "别路青青柳发，前溪漠漠花生。",
            "和风澹荡归客，落日殷勤早莺。",
            "灞上金樽未饮，䜩歌已有余声。"
        ],
        "notes": "",
        "id": "1f74945dbc3286fe7fcfb0b18eca34ca"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "梧桐诗",
        "preface": "",
        "paragraphs": [
            "只期丹凤宿，不许别禽栖。",
            "（见《吟窗杂录》卷十四正字王元《诗中旨格》）。"
        ],
        "notes": "",
        "id": "db0fb1a9e5efe852d9a264d06565697d"
    },
    {
        "author": "周贺",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "两鬓已垂白，五湖归钓鱼。",
            "（见《唐诗纪事》卷七六）。"
        ],
        "notes": "",
        "id": "20db120f796a44c32074b0681e3c6a72"
    }
]