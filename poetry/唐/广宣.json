[
    {
        "author": "广宣",
        "dynasty": "唐",
        "type": "诗",
        "rhythmic": "",
        "title": "皇太子频赐存问幷索唱和新诗因有陈谢",
        "preface": "",
        "paragraphs": [
            "望苑招延后，禅扉访道余。",
            "祗言俟文雅，何意及庸虚。",
            "率性多非学，缘情偶自书。",
            "清风闻寺响，白日见心初。",
            "重道逢轩后，崇儒过魏储。",
            "青宫列芳梓，玄圃积琼琚。",
            "郑鼠宁容者，齐竽久舍诸。",
            "龙怀受恩感，含思几踌躇。"
        ],
        "notes": "",
        "id": "5db1811d8aebeb2fb527374ad657c13b"
    },
    {
        "author": "广宣",
        "dynasty": "唐",
        "type": "诗",
        "rhythmic": "",
        "title": "禁中法会应制",
        "preface": "",
        "paragraphs": [
            "天上万年枝，人间不可窥。",
            "道场三教会，心地百王期。",
            "侍读沾恩早，传香驻日迟。",
            "在筵还向道，通籍许言诗。",
            "空媿陪仙列，何阶答圣慈。",
            "从今精至理，长愿契无为。"
        ],
        "notes": "",
        "id": "34c422d25f7d66410539a943a9ec145f"
    },
    {
        "author": "广宣",
        "dynasty": "唐",
        "type": "诗",
        "rhythmic": "",
        "title": "降诞日内庭献寿应制",
        "preface": "",
        "paragraphs": [
            "庆寿千龄远，敷仁万国通。",
            "登霄欣有路，捧日媿无功。",
            "仙驾三山上，龙生二月中。",
            "修斋长乐殿，讲道大明宫。",
            "此地人难到，诸天事不同。",
            "法筵花散后，空界满香风。"
        ],
        "notes": "",
        "id": "c8df8a5ba58e08f1f33d470152f3bae8"
    },
    {
        "author": "广宣",
        "dynasty": "唐",
        "type": "诗",
        "rhythmic": "",
        "title": "寺中柿树一蒂四颗咏应制",
        "preface": "",
        "paragraphs": [
            "珍木生奇亩，低枝拂梵宫。",
            "因开四界分，本自百花中。",
            "当夏阴涵绿，临秋色变红。",
            "君看药草喻，何减太阳功。"
        ],
        "notes": "",
        "id": "266b977808554d8317c537c5abd3ec0f"
    },
    {
        "author": "广宣",
        "dynasty": "唐",
        "type": "诗",
        "rhythmic": "",
        "title": "早秋降诞日献寿二首应制 一",
        "preface": "",
        "paragraphs": [
            "秋蓂开六叶，元圣诞千年。",
            "绕殿祥风起，当空瑞日悬。",
            "道光中国主，人识大罗仙。",
            "敢赞无疆寿，香花上法筵。"
        ],
        "notes": "",
        "id": "556deca0850dc040b535a8654683dccb"
    },
    {
        "author": "广宣",
        "dynasty": "唐",
        "type": "诗",
        "rhythmic": "",
        "title": "早秋降诞日献寿二首应制 二",
        "preface": "",
        "paragraphs": [
            "万方瞻圣日，九土仰清光。",
            "磬地山河壮，弥天福寿长。",
            "瑞烟薰法界，真偈启仁王。",
            "看献千秋乐，千秋乐未央。"
        ],
        "notes": "",
        "id": "84d72a4ff12ce5a870cf21d8730ef90c"
    },
    {
        "author": "广宣",
        "dynasty": "唐",
        "type": "诗",
        "rhythmic": "",
        "title": "驾幸天长寺应制",
        "preface": "",
        "paragraphs": [
            "天界宜春赏，禅门不掩关。",
            "宸游双阙外，僧引百花间。",
            "车马喧长路，烟云净远山。",
            "观空复观俗，皇鉴此中闲。"
        ],
        "notes": "",
        "id": "9b9d75f60466ea2e572d9fbdb703a18a"
    },
    {
        "author": "广宣",
        "dynasty": "唐",
        "type": "诗",
        "rhythmic": "",
        "title": "九月菊花咏应制",
        "preface": "",
        "paragraphs": [
            "可讶东篱菊，能知节候芳。",
            "细枝青玉润，繁蘂碎金香。",
            "爽气浮朝露，浓姿带夜霜。",
            "泛杯传寿酒，应共乐时康。"
        ],
        "notes": "",
        "id": "71f824fbd01d311117097c4c1c8af1e9"
    },
    {
        "author": "广宣",
        "dynasty": "唐",
        "type": "诗",
        "rhythmic": "",
        "title": "驾幸圣容院应制",
        "preface": "",
        "paragraphs": [
            "大唐国里千年圣，王舍城中百亿身。",
            "却指容颜非我相，自言空色是吾真。",
            "深殿虔心随宝辇，广庭徐步引金轮。",
            "古来贵重缘亲近，狂客慙为侍从臣。"
        ],
        "notes": "",
        "id": "90e6bf9452c68a28c7800364c555c3ee"
    },
    {
        "author": "广宣",
        "dynasty": "唐",
        "type": "诗",
        "rhythmic": "",
        "title": "圣恩顾问独游月磴阁直书其事应制",
        "preface": "",
        "paragraphs": [
            "禅居河畔无多地，来往寻春物正华。",
            "磴道上盘千亩竹，栏干低压万人家。",
            "簷前施饭来飞鸟，林下行香踏落花。",
            "自解刹那知佛性，不劳更喻几尘沙。"
        ],
        "notes": "",
        "id": "ea935314bb8dc7dfda3bd2be949cb30b"
    },
    {
        "author": "广宣",
        "dynasty": "唐",
        "type": "诗",
        "rhythmic": "",
        "title": "安国寺随驾幸兴唐观应制",
        "preface": "",
        "paragraphs": [
            "东林何殿是西邻，禅客垣墙接羽人。",
            "万乘游仙宗有道，三车引路本无尘。",
            "初传宝诀长生术，已证金刚不坏身。",
            "两地尽修天上事，共瞻銮驾重来巡。"
        ],
        "notes": "",
        "id": "cf1c908a343f94533e80713d62c7c1f1"
    },
    {
        "author": "广宣",
        "dynasty": "唐",
        "type": "诗",
        "rhythmic": "",
        "title": "贺王起",
        "preface": "",
        "paragraphs": [
            "从辞凤阁掌丝纶，便向青云领贡宾。",
            "再辟文场无枉路，两开金榜绝冤人。",
            "眼看龙化门前水，手放莺飞谷口春。",
            "明日定归台席去，鹡鸰原上共陶钧。"
        ],
        "notes": "",
        "id": "31b931442983f626482d0f67d7341a77"
    },
    {
        "author": "广宣",
        "dynasty": "唐",
        "type": "诗",
        "rhythmic": "",
        "title": "贺幸普济寺应制",
        "preface": "",
        "paragraphs": [
            "南方宝界几由旬，八部同瞻一佛身。",
            "寺压山河天宇静，楼悬日月镜光新。",
            "重城柳暗东风曙，复道花明上苑春。",
            "向晚銮舆归凤阙，曲江池上动青苹。"
        ],
        "notes": "",
        "id": "cd22bccd86f604266fb76af16f785009"
    },
    {
        "author": "广宣",
        "dynasty": "唐",
        "type": "诗",
        "rhythmic": "",
        "title": "红楼院应制",
        "preface": "",
        "paragraphs": [
            "红楼疑见白毫光，寺逼宸居福盛唐。",
            "支遁爱山情谩切，昙摩泛海路空长。",
            "经声夜息闻天语，𬬻气晨飘接御香。",
            "谁道此中难可到，自怜深院得徊翔。"
        ],
        "notes": "",
        "id": "2bf8211fb8e39b42c8c2e46080cd86ee"
    },
    {
        "author": "广宣",
        "dynasty": "唐",
        "type": "诗",
        "rhythmic": "",
        "title": "再入道场纪事应制",
        "preface": "",
        "paragraphs": [
            "南方归去再生天，内殿今年异昔年。",
            "见辟乾坤新定位，看题日月更高悬。",
            "行随车辇登仙路，坐近炉烟讲法筵。",
            "自喜恩深陪侍从，两朝长在圣人前。"
        ],
        "notes": "",
        "id": "f7d9929022e1e63276443856912709b3"
    },
    {
        "author": "广宣",
        "dynasty": "唐",
        "type": "诗",
        "rhythmic": "",
        "title": "寺中赏花应制",
        "preface": "",
        "paragraphs": [
            "东风万里送香来，上界千花向日开。",
            "却笑霞楼紫芝侣，桃源仙洞访仙才。"
        ],
        "notes": "",
        "id": "9956c5275f5cf915f9d9e4a737a6ca60"
    },
    {
        "author": "广宣",
        "dynasty": "唐",
        "type": "诗",
        "rhythmic": "",
        "title": "九月十五日夜宿郑尚书𬘡东亭望月寄杜给事",
        "preface": "",
        "paragraphs": [
            "霜天晴夜宿东斋，松竹交阴惬素怀。",
            "迥出风尘心得地，可怜三五月当阶。",
            "清光满院恩情见，寒色临门笑语谐。",
            "霄汉路殊从道合，往来人事不相乖。"
        ],
        "notes": "",
        "id": "fedb6d23d9dd427ca67d9eafc492e9c6"
    }
]