[
    {
        "author": "孔德绍",
        "dynasty": "唐",
        "type": "诗",
        "rhythmic": "",
        "title": "南隐游泉山",
        "preface": "",
        "paragraphs": [
            "名山狎招隐，俗外远相求。",
            "还如倒景望，忽似阆风游。",
            "临崖俯大壑，披雾仰飞流。",
            "岁积松方偃，年深椿欲秋。",
            "野花开石镜，云叶掩山楼。",
            "何须问方士，此处即瀛洲。"
        ],
        "notes": "",
        "id": "1af6b117c28aac95f67a58ec39c0130f"
    },
    {
        "author": "孔德绍",
        "dynasty": "唐",
        "type": "诗",
        "rhythmic": "",
        "title": "行经太华",
        "preface": "",
        "paragraphs": [
            "纷吾世网暇，灵岳展幽寻。",
            "寥廊风尘远，杳冥川谷深。",
            "山昏五里雾，日落二华阴。",
            "疎峰起莲叶，危塞隐桃林。",
            "何必东都外，此处可抽簪。"
        ],
        "notes": "",
        "id": "f521a93441c56874a03248e7171e467c"
    },
    {
        "author": "孔德绍",
        "dynasty": "唐",
        "type": "诗",
        "rhythmic": "",
        "title": "夜宿荒村",
        "preface": "",
        "paragraphs": [
            "绵绵夕漏深，客恨转伤心。",
            "抚弦无人听，对酒时独斟。",
            "故乡万里绝，穷愁百虑侵。",
            "秋草思边马，遶枝惊夜禽。",
            "风度谷余响，月斜山半阴。",
            "劳歌欲叙意，终是白头吟。"
        ],
        "notes": "",
        "id": "5ae540c5afb6ce5ebae6db9461e5abed"
    },
    {
        "author": "孔德绍",
        "dynasty": "唐",
        "type": "诗",
        "rhythmic": "",
        "title": "王泽岭遭洪水",
        "preface": "",
        "paragraphs": [
            "地籁风声急，天津云色愁。",
            "悠然万顷满，俄尔百川浮。",
            "远似金堤溢，翻如碧海流。",
            "惊涛遥起鹭，回岸不分牛。",
            "徒知怀赵景，终是倦阳侯。",
            "木梗诚无托，芦灰岂暇求。",
            "思得乘槎便，萧然河汉游。"
        ],
        "notes": "",
        "id": "4c0a11dcdd02683f2385286717b19a5c"
    },
    {
        "author": "孔德绍",
        "dynasty": "唐",
        "type": "诗",
        "rhythmic": "",
        "title": "登白马山护明寺",
        "preface": "",
        "paragraphs": [
            "名岳标形胜，危峰远郁纡。",
            "成象建环极，大壮阐规模。",
            "层台从灵鹫，高殿迩阳乌。",
            "暂同游阆苑，还类入仙都。",
            "三休开碧岭，万户洞金铺。",
            "摄心罄前礼，访道挹中虚。",
            "遥瞻尽地轴，长望极天隅。",
            "白云起梁栋，丹霞映栱栌。",
            "露花疑濯锦，泉月似沈珠。",
            "今日桃源客，相顾失归涂。"
        ],
        "notes": "",
        "id": "e5033396bbef7b360107bf11570b85e7"
    },
    {
        "author": "孔德绍",
        "dynasty": "唐",
        "type": "诗",
        "rhythmic": "",
        "title": "送舍利宿定普岩",
        "preface": "",
        "paragraphs": [
            "仁祠表虚旷，祗园展肃恭。",
            "栖息翠微岭，登顿白云峰。",
            "映流看夜月，临峰听晓钟。",
            "涧芳十步草，崖阴百丈松。",
            "萧然遥路绝，无复市朝踪。"
        ],
        "notes": "",
        "id": "9ecf7ef7240adf22ae2d8683f45302c5"
    },
    {
        "author": "孔德绍",
        "dynasty": "唐",
        "type": "诗",
        "rhythmic": "",
        "title": "观太常奏新乐",
        "preface": "",
        "paragraphs": [
            "大君膺宝历，出豫表功成。",
            "钧天金石响，洞庭弦管清。",
            "八音动繁会，九变叶希声。",
            "和云留睿赏，熏风悦圣情。",
            "盛烈光韶濩，易俗迈咸英。",
            "窃吹良无取，率舞抃群生。"
        ],
        "notes": "",
        "id": "3b030226e2fb5c3f3c0bf2d1618f7111"
    },
    {
        "author": "孔德绍",
        "dynasty": "唐",
        "type": "诗",
        "rhythmic": "",
        "title": "赋得涉江采芙蓉",
        "preface": "",
        "paragraphs": [
            "莲舟泛锦碛，极目眺江干。",
            "沿流渡檝易，逆浪取花难。",
            "有雾疑川广，无风见水宽。",
            "朝来采摘倦，讵得久盘桓。"
        ],
        "notes": "",
        "id": "4643eb3a637b13d85cec51bda1884801"
    },
    {
        "author": "孔德绍",
        "dynasty": "唐",
        "type": "诗",
        "rhythmic": "",
        "title": "赋得华亭鹤",
        "preface": "",
        "paragraphs": [
            "华亭失侣鹤，乘轩宠遂终。",
            "三山凌苦雾，千里激悲风。",
            "心危白露下，声断彩弦中。",
            "何言斯物变，翻复似辽东。"
        ],
        "notes": "",
        "id": "f980c43a0a33e21b3400171f020e286e"
    },
    {
        "author": "孔德绍",
        "dynasty": "唐",
        "type": "诗",
        "rhythmic": "",
        "title": "送蔡君知入蜀二首 一",
        "preface": "",
        "paragraphs": [
            "金陵已去国，铜梁忽背飞。",
            "失路远相送，他乡何日归。"
        ],
        "notes": "",
        "id": "79e7ae15675fbc58512b9e9d5a3e194e"
    },
    {
        "author": "孔德绍",
        "dynasty": "唐",
        "type": "诗",
        "rhythmic": "",
        "title": "送蔡君知入蜀二首 二",
        "preface": "",
        "paragraphs": [
            "灵关九折险，蜀道二星遥。",
            "乘槎若有便，希泛广陵潮。"
        ],
        "notes": "",
        "id": "09e1119ec77740b5bf69ec67bdf26f94"
    },
    {
        "author": "孔德绍",
        "dynasty": "唐",
        "type": "诗",
        "rhythmic": "",
        "title": "落叶",
        "preface": "",
        "paragraphs": [
            "早秋惊叶落，飘零似客心。",
            "翻飞未肯下，犹言惜故林。"
        ],
        "notes": "",
        "id": "836ef7dbc223055fc0d39b56730027b9"
    },
    {
        "author": "孔德绍",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "谁分菱花影，还看蓬鬓秋。"
        ],
        "notes": "",
        "id": "f258828eef3072c6fb646522537b8425"
    }
]