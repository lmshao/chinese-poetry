[
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "酬友生早秋",
        "preface": "",
        "paragraphs": [
            "彤云将欲罢，蝉柳响如秋。",
            "雾散九霄近，日程三伏愁。",
            "残阳宿雨霁，高浪碎沙沤。",
            "袪足余旬后，分襟任自由。"
        ],
        "notes": "",
        "id": "3434f0c8f27c45fc77989d1e8ef3e6af"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "晓发",
        "preface": "",
        "paragraphs": [
            "旅馆候天曙，整车趋远程。",
            "几处晓钟断，半桥残月明。",
            "沙上鸟犹在，渡头人未行。",
            "去去古时道，马嘶三两声。"
        ],
        "notes": "",
        "id": "9eebcd46261f28301ae82e8abc9db1f8"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "客行",
        "preface": "",
        "paragraphs": [
            "上山下山去，千里万里愁。",
            "树色野桥暝，雨声孤馆秋。",
            "南北眼前道，东西江畔舟。",
            "世人重金玉，无金徒远游。"
        ],
        "notes": "",
        "id": "d93ec148bfa7322563a44f7f6f959e32"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "题郑处士隐居",
        "preface": "",
        "paragraphs": [
            "不信最清旷，及来愁已空。",
            "数点石泉雨，一溪霜叶风。",
            "业在有山处，道成无事中。",
            "酌尽一尊酒，病夫颜亦红。"
        ],
        "notes": "",
        "id": "0dab3a1fb78531d5c39bf923b251e2ab"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "古寺",
        "preface": "",
        "paragraphs": [
            "路傍古时寺，寥落藏金容。",
            "破塔有寒草，坏楼无晓钟。",
            "乱纸失经偈，断碑分篆踪。",
            "日暮月光吐，绕门千树松。"
        ],
        "notes": "",
        "id": "6ac599c23ba55255a21281ca4c2d2b27"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "赠著上人",
        "preface": "",
        "paragraphs": [
            "掩门江上住，尽日更无为。",
            "古木坐禅处，残星鸣磬时。",
            "水浇冰滴滴，珠数落累累。",
            "自有闲行伴，青藤杖一枝。"
        ],
        "notes": "",
        "id": "67adf45918cee3527ce5cd82538cb91a"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "马嵬感事",
        "preface": "",
        "paragraphs": [
            "冷气生深殿，狼星渡远关。",
            "九城鼙鼓内，千骑道途间。",
            "凤髻随秋草，銮舆入暮山。",
            "恨多留不得，悲泪满龙颜。"
        ],
        "notes": "",
        "id": "724f6f3b7e2e8f2b9f41f265de314738"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "赠行如上人",
        "preface": "",
        "paragraphs": [
            "不知名利苦，念佛老岷峨。",
            "衲补云千片，香烧印一窠。",
            "恋山人事少，怜客道心多。",
            "日日斋钟后，高悬滤水罗。"
        ],
        "notes": "",
        "id": "7f9bf7b142538883dc48eb7c775f73f8"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "送友人归邛州",
        "preface": "",
        "paragraphs": [
            "鹤鸣山下去，满箧荷瑶琨。",
            "放马荒田草，看碑古寺门。",
            "渐寒沙上雨，欲暝水边村。",
            "莫忘分襟处，梅花扑酒尊。"
        ],
        "notes": "",
        "id": "a6160db7ab00a0ffc94ebe3190c4cd90"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "和舒上人山居即事",
        "preface": "",
        "paragraphs": [
            "败叶填溪路，残阳过野亭。",
            "仍弹一滴水，更读两张经。",
            "暝鸟烟中见，寒钟竹里听。",
            "不多山下去，人世尽膻腥。"
        ],
        "notes": "",
        "id": "20e551e28bde822e41a23b4c1d042388"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "发邛州寄友人",
        "preface": "",
        "paragraphs": [
            "茫茫驱一马，自叹又何之。",
            "出郭见山处，待船逢雨时。",
            "晓鸡鸣野店，寒叶堕秋枝。",
            "寂寞前程去，闲吟欲共谁。"
        ],
        "notes": "",
        "id": "f675a0ba1c00971ced9918677dfed0c0"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "舟行夜泊夔州",
        "preface": "",
        "paragraphs": [
            "维舟镜面中，回对白盐峰。",
            "夜静沙堤月，天寒水寺钟。",
            "故园何日到，旧友几时逢。",
            "欲作还家梦，青山一万重。"
        ],
        "notes": "",
        "id": "12e78536d462f8ce0ac8a79e5beccce3"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "山东兰若遇静公夜归",
        "preface": "",
        "paragraphs": [
            "松门一径微，苔滑往来稀。",
            "半夜闻钟后，浑身带雪归。",
            "问寒僧接杖，辨语犬衔衣。",
            "又是安禅去，呼童闭竹扉。"
        ],
        "notes": "",
        "id": "390868e20b24f3e506d1b48d8abf8108"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "边将",
        "preface": "",
        "paragraphs": [
            "三千护塞儿，独自滞边陲。",
            "老向二毛见，秋从一叶知。",
            "地寒乡思苦，天暮角声悲。",
            "却被交亲笑，封侯未有期。"
        ],
        "notes": "",
        "id": "6032a04af844fde43b109afad4f20d53"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "秋寄□江舒公",
        "preface": "",
        "paragraphs": [
            "故人何处望，秋色满江𣸣。",
            "入水溪虫乱，过桥山路分。",
            "鹤归松上月，僧入竹间云。",
            "莫惜中宵磬，从教梦里闻。"
        ],
        "notes": "",
        "id": "75e1c06885421ebe4259a04fa9a71ea2"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "题杨山人隐居",
        "preface": "",
        "paragraphs": [
            "深山道者家，门户带烟霞。",
            "绿缀沿岩草，红飘落水花。",
            "半庭栽小树，一径扫平沙。",
            "往往溪边坐，持竿到日斜。"
        ],
        "notes": "",
        "id": "8c63a5bb64ddbf3806b84531713b6411"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "夜上隐居寺",
        "preface": "",
        "paragraphs": [
            "寻师拟学空，空住虎磎东。",
            "千里照山月，一枝惊鹤风。",
            "年如流去水，山似转来蓬。",
            "尽日都无事，安禅石窟中。"
        ],
        "notes": "",
        "id": "1f93e69bf7818e8ae831df44c2d2ea02"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "友人见访不值因寄",
        "preface": "",
        "paragraphs": [
            "门户寒江近，篱墙野树深。",
            "晚风摇竹影，斜日转山阴。",
            "砌觉披秋草，床惊倒古琴。",
            "更闻邻舍说，一只鹤来寻。"
        ],
        "notes": "",
        "id": "9a171f537eeb4b69a99a3e182cce7c28"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "涂次偶作",
        "preface": "",
        "paragraphs": [
            "岁月客中销，崎岖力自招。",
            "问人寻野寺，牵马渡危桥。",
            "为雨疑天晚，因山觉路遥。",
            "前程何处是，一望又迢迢。"
        ],
        "notes": "",
        "id": "12ab1cf6bee73edd16dba37ed459be2e"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "送友人江行之庐山肄业",
        "preface": "",
        "paragraphs": [
            "蜀国初开棹，庐峰拟拾萤。",
            "兽皮裁褥暖，莲叶制衣馨。",
            "楚水秋来碧，巫山雨后青。",
            "莫教衔凤诏，三度到中庭。"
        ],
        "notes": "",
        "id": "56e332b0cd52b74b39ed44862362677f"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "山居偶作",
        "preface": "",
        "paragraphs": [
            "趋名逐利身，终日走风尘。",
            "还到水边宅，却为山下人。",
            "僧教开竹户，客许戴纱巾。",
            "且喜琴书在，苏生未厌贫。"
        ],
        "notes": "",
        "id": "9b249ffc48bfe9ecd66294c470122dad"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "赠道者",
        "preface": "",
        "paragraphs": [
            "披霞戴鹿胎，岁月不能催。",
            "饭把琪花煮，衣将藕叶裁。",
            "鹤从归日养，松是小时栽。",
            "往往樵人见，溪边洗药来。"
        ],
        "notes": "",
        "id": "d0e0bf64d5f01efc90c76731a5373f79"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "邛州水亭夜䜩送顾非熊之官",
        "preface": "",
        "paragraphs": [
            "寂寞邛城夜，寒塘对庾楼。",
            "蜀关蝉已噪，秦树叶应秋。",
            "道路连天远，笙歌到晓愁。",
            "不堪分袂后，残月正如钩。"
        ],
        "notes": "",
        "id": "019ef8ac493787cad006e91cbfd080a2"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "题青城山范贤观",
        "preface": "",
        "paragraphs": [
            "数里缘山不厌难，为寻真诀问黄冠。",
            "苔铺翠点仙桥滑，松织香梢古道寒。",
            "昼傍绿畦薅嫩玉，夜开红灶撚新丹。",
            "钟声已断泉声在，风动茅花月满坛。"
        ],
        "notes": "",
        "id": "6993831ae3a8d6f8e82650443273d762"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "送僧讲罢归山",
        "preface": "",
        "paragraphs": [
            "休将如意辩真空，吹尽天花任晓风。",
            "共看玉蟾三皎洁，独悬金锡一玲珑。",
            "岩间松桂秋烟白，江上楼台晚日红。",
            "依旧曹溪念经处，野泉声在草堂东。"
        ],
        "notes": "",
        "id": "a7ba8864667f603bc73a9f9e77609299"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "题友人寓居",
        "preface": "",
        "paragraphs": [
            "寓居无不在天涯，莫恨秦关道路赊。",
            "缭绕城边山是蜀，弯环门外水名巴。",
            "黄头卷席宾初散，白鼻嘶风日欲斜。",
            "何处一声金磬发，古松南畔有僧家。"
        ],
        "notes": "",
        "id": "62c12ff86deeda121bc0579996bde8c3"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "伤张玖秀才",
        "preface": "",
        "paragraphs": [
            "铜梁剑阁几区区，十上探珠不见珠。",
            "卞玉影沈沙草暗，骅骝声断陇城孤。",
            "入关词客秋怀友，出户孀妻晓望夫。",
            "吴水楚山千万里，旅魂归到故乡无。"
        ],
        "notes": "",
        "id": "a1daca6887584a6090bbbfdc2ef2de2b"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "题李少府别业",
        "preface": "",
        "paragraphs": [
            "寻得仙家不姓梅，马嘶人语出尘埃。",
            "竹和庭上春烟动，花带溪头晓露开。",
            "绕岸白云终日在，傍松黄鹤有时来。",
            "何年亦作围碁伴，一到松间醉一回。"
        ],
        "notes": "",
        "id": "fb7d68ddecb100ba726909fc420b32ce"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "赠楚公",
        "preface": "",
        "paragraphs": [
            "曾闻半偈雪山中，贝叶飜时理尽通。",
            "般若恒添持戒力，落叉谁算念经功。",
            "云间晓月应难染，海上虚舟自信风。",
            "长说满庭花色好，一枝红是一枝空。"
        ],
        "notes": "",
        "id": "bccbedcd2b1b74c842667b54c3a7bfbe"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "赠王山人",
        "preface": "",
        "paragraphs": [
            "红藤一柱脚常轻，日日缘溪入谷行。",
            "山下有家身未老，灶前无火药初成。",
            "经秋少见闲人说，带雨多闻野鹤鸣。",
            "知到蓬莱难再访，问何方法得长生。"
        ],
        "notes": "",
        "id": "66053def3f82c74206c568f899f83c93"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "庭竹",
        "preface": "",
        "paragraphs": [
            "月笼翠叶秋承露，风亚繁梢暝扫烟。",
            "知道雪霜终不变，永留寒色在庭前。"
        ],
        "notes": "",
        "id": "2a10c80ac60209d04a3b47a35292b5d2"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "题常乐寺",
        "preface": "",
        "paragraphs": [
            "桂冷香闻十里间，殿台浑不似人寰。",
            "日斜回首江头望，一片晴云落后山。"
        ],
        "notes": "",
        "id": "9def865e811561a8f51973329fa5520b"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "题刘炼师归山",
        "preface": "",
        "paragraphs": [
            "风急云轻鹤背寒，洞天谁道却归难。",
            "千山万水瀛洲路，何处烟飞是醮坛。"
        ],
        "notes": "",
        "id": "4fd236e7e930172651e78afd806e0da3"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "酬舒公见寄",
        "preface": "",
        "paragraphs": [
            "无客不言云外见，为文长遣世间知。",
            "一声松径寒吟后，正是前山雪下时。"
        ],
        "notes": "",
        "id": "e1b33b7473c65c37730d82828b857152"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "巫山下作",
        "preface": "",
        "paragraphs": [
            "细腰宫尽旧城摧，神女归山更不来。",
            "唯有楚江斜日里，至今犹自绕阳台。"
        ],
        "notes": "",
        "id": "c18d7a09acb7239983d90199001429b6"
    },
    {
        "author": "唐求",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "恰似有龙深处卧，被人惊起黑云生。"
        ],
        "notes": "",
        "id": "b5aa5fd60e3afa94a5ec627538ef01b9"
    }
]