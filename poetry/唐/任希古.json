[
    {
        "author": "任希古",
        "dynasty": "唐",
        "type": "诗",
        "rhythmic": "",
        "title": "奉和太子纳妃太平公主出降",
        "preface": "",
        "paragraphs": [
            "帝子升青陛，王姬降紫宸。",
            "星光移杂珮，月彩荐重轮。",
            "龙旌翻地杪，凤管飏天滨。",
            "槐阴浮浅濑，葆吹翼轻尘。"
        ],
        "notes": "",
        "id": "92043f4ec08e36d1ca40a9b6a14dd85a"
    },
    {
        "author": "任希古",
        "dynasty": "唐",
        "type": "诗",
        "rhythmic": "",
        "title": "和东观群贤七夕临泛昆明池",
        "preface": "",
        "paragraphs": [
            "秋风始摇落，秋水正澄鲜。",
            "飞眺牵牛渚，激赏镂鲸川。",
            "岸珠沦晓魄，池灰敛曙烟。",
            "泛查分写汉，仪星别搆天。",
            "云光波处动，日影浪中悬。",
            "惊鸿絓蒲弋，游鲤入庄筌。",
            "萍叶疑江上，菱花似镜前。",
            "长林代轻幄，细草即芳筵。",
            "文峰开翠潋，笔海控清涟。",
            "不挹兰樽圣，空仰桂舟仙。"
        ],
        "notes": "",
        "id": "006876c4f3884b29a28b0b13dce0928b"
    },
    {
        "author": "任希古",
        "dynasty": "唐",
        "type": "诗",
        "rhythmic": "",
        "title": "和左仆射燕公春日端居述怀",
        "preface": "",
        "paragraphs": [
            "丰野光三杰，妫庭赞五臣。",
            "绨缃歌美誉，丝竹咏芳尘。",
            "圣历开环象，昌年降甫申。",
            "高门非舍筑，华构岂垂纶。",
            "凤邸抟霄翰，龙池跃海鳞。",
            "玉鼎升黄阁，金章谒紫宸。",
            "礼闱通政本，文昌总国均。",
            "调风振薄俗，清教叙彝伦。",
            "星回应缇管，日御警寅宾。",
            "叶上曾槐变，花发小堂春。",
            "思挂五都冕，言访北山巾。",
            "赫赫容台上，千祀耀平津。"
        ],
        "notes": "",
        "id": "ff3111c561dccbf8dc24b7e4922024ea"
    },
    {
        "author": "任希古",
        "dynasty": "唐",
        "type": "诗",
        "rhythmic": "",
        "title": "和长孙秘监伏日苦热",
        "preface": "",
        "paragraphs": [
            "玉署三时晓，金羁五日归。",
            "北林开逸径，东阁敞闲扉。",
            "池镜分天色，云峰减日辉。",
            "游鳞映荷聚，惊翰遶林飞。",
            "披襟[扬]子宅，舒啸仰重闱。"
        ],
        "notes": "",
        "id": "420eb7f8a680630631959608fe7045a4"
    },
    {
        "author": "任希古",
        "dynasty": "唐",
        "type": "诗",
        "rhythmic": "",
        "title": "和李公七夕",
        "preface": "",
        "paragraphs": [
            "落日照高牖，凉风起庭树。",
            "悠悠天宇平，昭昭月华度。",
            "开轩卷绡幕，延首晞云路。",
            "层汉有灵妃，仙居无与晤。",
            "履化悲流易，临川怨迟暮。",
            "昔从九春徂，方此三秋遇。",
            "瑶驾越星河，羽盖凝珠露。",
            "便妍耀井色，窈窕凌波步。",
            "始阅故人新，俄见新人故。",
            "掩泪收机石，衔啼襞纨素。",
            "惆怅何伤已，裴回劳永慕。",
            "无由西北归，空自东南顾。"
        ],
        "notes": "",
        "id": "a128eb7f7b1bbfa9ae43cda9c231aea3"
    },
    {
        "author": "任希古",
        "dynasty": "唐",
        "type": "诗",
        "rhythmic": "",
        "title": "和长孙秘监七夕",
        "preface": "",
        "paragraphs": [
            "二秋叶神媛，七夕望仙妃。",
            "影照河阳妓，色丽平津闱。",
            "鹊桥波里出，龙车霄外飞。",
            "露泫低珠佩，云移荐锦衣。",
            "更深黄月落，夜久靥星稀。",
            "空接灵台下，方恧辨支机。"
        ],
        "notes": "",
        "id": "7917828eeb456efc19e83deb64cabb35"
    }
]