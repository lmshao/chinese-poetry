[
    {
        "author": "李骘",
        "dynasty": "唐",
        "type": "诗",
        "rhythmic": "",
        "title": "慧山寺肄业送怀坦上人",
        "preface": "",
        "paragraphs": [
            "流水何山分，浮云空中遇。",
            "我生无根株，聚散亦难固。",
            "忆昨鬬龙春，岩栖侣高步。",
            "清怀去羁束，幽境无滓污。",
            "日落九峰明，烟生万华暮。",
            "兹欢未云隔，前笑倏已故。",
            "四时难信留，百草换霜露。",
            "离襟一成解，怅抱将何谕。",
            "惊泉有余哀，永日谁与度。",
            "缅思孤帆影，再往重江路。",
            "去去忽凄悲，因风暂回顾。"
        ],
        "notes": "",
        "id": "63e1263452e060c453da7b729ddcd9b8"
    },
    {
        "author": "李骘",
        "dynasty": "唐",
        "type": "诗",
        "rhythmic": "",
        "title": "读惠山若冰师集因题故院三首 一",
        "preface": "",
        "paragraphs": [
            "五天何处望，心念起皆知。",
            "化塔留今日，泉鸣自昔时。",
            "古苔生石静，秋草满山悲。",
            "莫道声容远，长歌白雪词。"
        ],
        "notes": "",
        "id": "2b1b9002d913ddf23417519ad66f338f"
    },
    {
        "author": "李骘",
        "dynasty": "唐",
        "type": "诗",
        "rhythmic": "",
        "title": "读惠山若冰师集因题故院三首 二",
        "preface": "",
        "paragraphs": [
            "高怀逢异境，佳句想吟频。",
            "月冷松溪夜，烟浓草寺春。",
            "浮云将世远，清听与名新。",
            "不见开岩日，空为拜影人。"
        ],
        "notes": "",
        "id": "3a2cdd99c315c9fa0c7863df805cd4fe"
    },
    {
        "author": "李骘",
        "dynasty": "唐",
        "type": "诗",
        "rhythmic": "",
        "title": "读惠山若冰师集因题故院三首 三",
        "preface": "",
        "paragraphs": [
            "景物搜求歇，山云放纵飞。",
            "树寒烟鹤去，池静水龙归。",
            "暗榻尘飘满，阴簷月到稀。",
            "何年灯焰尽，风动影堂扉。"
        ],
        "notes": "",
        "id": "9edd6de219e31c3e5bec6ce3ea9fb773"
    },
    {
        "author": "李骘",
        "dynasty": "唐",
        "type": "诗",
        "rhythmic": "",
        "title": "自惠山至吴下寄酬南徐从事",
        "preface": "",
        "paragraphs": [
            "不接芳晨游，独此长洲苑。",
            "风颜一成阻，翰墨劳空返。",
            "悠悠汀渚长，杳杳苹花晚。",
            "如何西府欢，尚念东吴远。",
            "瑶音动清韵，兰思芬盈畹。",
            "犹及九峰春，归吟白云𪩘。"
        ],
        "notes": "",
        "id": "222272dc9ccdc93cc59d51c3357a5899"
    }
]