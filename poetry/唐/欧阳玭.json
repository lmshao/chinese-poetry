[
    {
        "author": "欧阳玭",
        "dynasty": "唐",
        "type": "诗",
        "rhythmic": "",
        "title": "清晓卷帘",
        "preface": "",
        "paragraphs": [
            "清晓意未惬，卷帘时一吟。",
            "槛虚花气密，地暖竹声深。",
            "秀色还朝暮，浮云自古今。",
            "石泉惊已跃，会可洗幽心。"
        ],
        "notes": "",
        "id": "20de5590c2129ecf6211c9777b4b34f2"
    },
    {
        "author": "欧阳玭",
        "dynasty": "唐",
        "type": "诗",
        "rhythmic": "",
        "title": "巴陵",
        "preface": "",
        "paragraphs": [
            "孤城向夕原，春入景初暄。",
            "绿树低官舍，青山在县门。",
            "楼台疑结蜃，枕席更闻猨。",
            "客路何曾定，栖迟欲断魂。"
        ],
        "notes": "",
        "id": "bc6eaecbe2cef8c86d79b878fd5f959f"
    },
    {
        "author": "欧阳玭",
        "dynasty": "唐",
        "type": "诗",
        "rhythmic": "",
        "title": "榆溪道上",
        "preface": "",
        "paragraphs": [
            "初日在斜溪，山云片片低。",
            "乡愁梦里失，马色望中迷。",
            "涧底凄泉气，岩前遍绿荑。",
            "非关秦塞去，无事候晨鸡。"
        ],
        "notes": "",
        "id": "ebede32cdaa748479bf86d016a06f786"
    },
    {
        "author": "欧阳玭",
        "dynasty": "唐",
        "type": "诗",
        "rhythmic": "",
        "title": "新岭临眺寄连总进士",
        "preface": "",
        "paragraphs": [
            "关势遥临海，峰峦半入云。",
            "烟中独鸟下，潭上杂花熏。",
            "寄远悲春草，登临忆使君。",
            "此时还极目，离思更纷纷。"
        ],
        "notes": "",
        "id": "25b1af7779d53f757e7b8ba1ccf76962"
    },
    {
        "author": "欧阳玭",
        "dynasty": "唐",
        "type": "诗",
        "rhythmic": "",
        "title": "幽轩",
        "preface": "",
        "paragraphs": [
            "幽轩斜映山，空涧复潺潺。",
            "重叠岩峦趣，遥来窗户间。",
            "桃花飘岫幌，燕子语松关。",
            "衣桁侵池翠，阶痕露藓斑。",
            "临风清瑟奏，对客白云闲。",
            "眷恋青春色，含毫俯碧湾。"
        ],
        "notes": "",
        "id": "02a5ad260b4120d0368ae070c32d4784"
    }
]