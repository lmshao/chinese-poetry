[
    {
        "author": "于季子",
        "dynasty": "唐",
        "type": "诗",
        "rhythmic": "",
        "title": "奉和圣制夏日游石淙山",
        "preface": "",
        "paragraphs": [
            "九旗云布临嵩室，万骑星陈集颍川。",
            "瑞液含滋登禹膳，飞流荐响入虞弦。",
            "山扉野径朝花积，帐殿帷宫夏叶连。",
            "微臣献寿迎千寿，愿奉尧年倚万年。"
        ],
        "notes": "",
        "id": "bf809af0ef6896300c355fa6493ca0f8"
    },
    {
        "author": "于季子",
        "dynasty": "唐",
        "type": "诗",
        "rhythmic": "",
        "title": "咏云",
        "preface": "",
        "paragraphs": [
            "瑞云千里映，祥辉四望新。",
            "随风乱鸟翅，泛水结鱼鳞。",
            "布叶疑临夏，开花讵待春。",
            "愿得承嘉景，无令掩桂轮。"
        ],
        "notes": "",
        "id": "b54a8196f244df17722213af74de9221"
    },
    {
        "author": "于季子",
        "dynasty": "唐",
        "type": "诗",
        "rhythmic": "",
        "title": "咏萤",
        "preface": "",
        "paragraphs": [
            "卉草诚幽贱，枯朽绝因依。",
            "忽逢借羽翼，不觉生光辉。",
            "直念恩华重，长嗟报効微。",
            "方思助日月，为许愿曾飞。"
        ],
        "notes": "",
        "id": "49cba1e1b4782ba67f04e1e142d4ea8b"
    },
    {
        "author": "于季子",
        "dynasty": "唐",
        "type": "诗",
        "rhythmic": "",
        "title": "早春洛阳荅杜审言",
        "preface": "",
        "paragraphs": [
            "梓泽年光往复来，杜霸游人去不回。",
            "若非载笔登麟阁，定是吹箫伴凤台。",
            "路傍桃李花犹嫩，波上芙蕖叶未开。",
            "分明寄语长安道，莫教留滞洛阳才。"
        ],
        "notes": "",
        "id": "481488a95626c2b8ce28b5adf6462312"
    },
    {
        "author": "于季子",
        "dynasty": "唐",
        "type": "诗",
        "rhythmic": "",
        "title": "咏项羽",
        "preface": "",
        "paragraphs": [
            "北伐虽全赵，东归不王秦。",
            "空歌拔山力，羞作渡江人。"
        ],
        "notes": "",
        "id": "e11e73bd0782926fd38a92e2a0967270"
    },
    {
        "author": "于季子",
        "dynasty": "唐",
        "type": "诗",
        "rhythmic": "",
        "title": "咏汉高祖",
        "preface": "",
        "paragraphs": [
            "百战方夷项，三章且代秦。",
            "功归萧相国，气尽戚夫人。"
        ],
        "notes": "",
        "id": "bed5b24317a6516c6e0c0a7230312d99"
    },
    {
        "author": "于季子",
        "dynasty": "唐",
        "type": "诗",
        "rhythmic": "",
        "title": "南行别弟",
        "preface": "",
        "paragraphs": [
            "万里人南去，三春雁北飞。",
            "不知何岁月？得与尔同归。"
        ],
        "notes": "",
        "id": "b879437184b7fdef9663db5ebaa11a25"
    }
]