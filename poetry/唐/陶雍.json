[
    {
        "author": "陶雍",
        "dynasty": "唐",
        "type": "诗",
        "rhythmic": "",
        "title": "和兵部郑侍郎省中四松诗",
        "preface": "",
        "paragraphs": [
            "右相历兵署，四松皆手栽。",
            "𣃁时惊鹤去，移处带云来。",
            "根倍双桐植，花分八桂开。",
            "生成造化力，长作栋梁材。",
            "岂羡兰依省，犹嫌柏占台。",
            "出楼终百尺，入梦已三台。",
            "幽韵和宫漏，余香度酒杯。",
            "拂冠枝上雪，染履影中苔。",
            "高位相承地，新诗寡和才。",
            "何由比萝蔓，攀附在条枚。"
        ],
        "notes": "",
        "id": "8c75663024256c4beea452b55441d67a"
    }
]