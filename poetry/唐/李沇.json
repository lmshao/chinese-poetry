[
    {
        "author": "李沇",
        "dynasty": "唐",
        "type": "诗",
        "rhythmic": "",
        "title": "闲宵望月",
        "preface": "",
        "paragraphs": [
            "卷箔舒红茵，当轩玩明月。",
            "懿哉深夜中，静听歌初发。",
            "苔含殿华湿，竹影蟾光洁。",
            "转扇来清风，援琴飞白雪。",
            "行愁景候变，坐恐流芳歇。",
            "桂影有余光，兰灯任将灭。"
        ],
        "notes": "",
        "id": "69e79922b46c4affd8f8085bda33fc39"
    },
    {
        "author": "李沇",
        "dynasty": "唐",
        "type": "诗",
        "rhythmic": "",
        "title": "醮词",
        "preface": "",
        "paragraphs": [
            "犬咬天关闭，彩童呼僊吏。",
            "一封红篆书，为奏尘寰事。",
            "八极鼇柱倾，四溟龙鬣沸。",
            "长庚冷有芒，文曲澹无气。",
            "乌轮不再中，黄沙瘗腥鬼。",
            "请帝命真官，临云启金匮。",
            "方与清华宫，重正紫极位。",
            "旷古雨露恩，安得惜沾施。",
            "生人血欲尽，搀抢无饱意。"
        ],
        "notes": "",
        "id": "21ad4ec812754b154e8b24c11ba223b2"
    },
    {
        "author": "李沇",
        "dynasty": "唐",
        "type": "诗",
        "rhythmic": "",
        "title": "巫山高",
        "preface": "",
        "paragraphs": [
            "抉天心，开地脉，俘动凌霄拂蓝碧。",
            "襄王端眸望不极，似睹瑶姬长叹息。",
            "巫妆不治独西望，暗泣红蕉抱云帐。",
            "君王妬妾梦荆宫，虚把金泥印仙掌。",
            "江涛迅激如相助，十二狞龙怒行雨。",
            "昆仑谩有通天路，九峰正在天低处。"
        ],
        "notes": "",
        "id": "849188ae0809c07b97d4b96353da9613"
    },
    {
        "author": "李沇",
        "dynasty": "唐",
        "type": "诗",
        "rhythmic": "",
        "title": "梦仙谣",
        "preface": "",
        "paragraphs": [
            "海宫蹙浪收残月，挈壶掌事传更歇。",
            "银蟾半坠恨流咽，六鳌披月撼蓬阙。",
            "九炁真翁骑白犀，临池静听雌蛟啼。",
            "桂花浥露曙香冷，八窗玉朗惊晨鸡。",
            "裁纱翦罗贴丹凤，腻霞远闭瑶山梦。",
            "露干欲醉芙蕖塘，回首驱云朝正阳。"
        ],
        "notes": "",
        "id": "c9852ce42ba8eaf2d6898ff66ae44364"
    },
    {
        "author": "李沇",
        "dynasty": "唐",
        "type": "诗",
        "rhythmic": "",
        "title": "秋霖歌",
        "preface": "",
        "paragraphs": [
            "西方龙儿口犹乳，初解驱云学行雨。",
            "纵恣群阴驾老虬，勺水蹄涔尽奔注。",
            "叶破苔黄未休滴，腻光透长狂莎色。",
            "恨无长劒一千仞，划断顽云看晴碧。"
        ],
        "notes": "",
        "id": "091c1772bc210945e6db81607ed61b9c"
    },
    {
        "author": "李沇",
        "dynasty": "唐",
        "type": "诗",
        "rhythmic": "",
        "title": "方响歌",
        "preface": "",
        "paragraphs": [
            "敲金扣石声相凌，遥空冷静天正澄。",
            "宝缾下井辘轳急，小娃弄索伤清冰。",
            "穿丝透管音未歇，回风绕指惊泉咽。",
            "季伦怒击珊瑚摧，灵芸整鬓步摇折。",
            "十六叶中侵素光，寒玲震月杂珮珰。",
            "云和不觉罢余怨，莲峰一夜啼琴姜。",
            "急节写商商恨促，秦愁越调逡巡足。",
            "梦入仙楼戛残曲，飞霜棱棱上秋玉。"
        ],
        "notes": "",
        "id": "c4c7203e4783172e1e527600a393d7a0"
    }
]