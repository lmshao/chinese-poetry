[
    {
        "author": "沈颂",
        "dynasty": "唐",
        "type": "诗",
        "rhythmic": "",
        "title": "旅次灞亭",
        "preface": "",
        "paragraphs": [
            "闲琴开旅思，清夜有愁心。",
            "圆月正当户，微风犹在林。",
            "苍茫孤亭上，历乱多秋音。",
            "言念待明发，东山幽意深。"
        ],
        "notes": "",
        "id": "485a26359111a1407de68afbb6437610"
    },
    {
        "author": "沈颂",
        "dynasty": "唐",
        "type": "诗",
        "rhythmic": "",
        "title": "春旦歌",
        "preface": "",
        "paragraphs": [
            "常闻嬴女玉箫台，奏曲情深彩凤来。",
            "欲登此地销归恨，却羡双飞去不回。"
        ],
        "notes": "",
        "id": "a62171dc60384ec146e754c5f82580be"
    },
    {
        "author": "沈颂",
        "dynasty": "唐",
        "type": "诗",
        "rhythmic": "",
        "title": "早发西山",
        "preface": "",
        "paragraphs": [
            "游子空有怀，赏心杳无路。",
            "前程数千里，乘夜连轻驭。",
            "缭绕松筿中，苍茫犹未曙。",
            "遥闻孤村犬，暗指人家去。",
            "疲马怀涧泉，征衣犯霜露。",
            "喧呼谿鸟惊，沙上或𬸣翥。",
            "娟娟东岑月，照耀独归虑。"
        ],
        "notes": "",
        "id": "ec9bcc5328c22380565a2e842e652962"
    },
    {
        "author": "沈颂",
        "dynasty": "唐",
        "type": "诗",
        "rhythmic": "",
        "title": "送人还吴",
        "preface": "",
        "paragraphs": [
            "人心不忘乡，矧余客已久。",
            "送君江南去，秋醉洛阳酒。",
            "赠言幽径兰，别思河堤柳。",
            "征帆暮风急，望望空延首。"
        ],
        "notes": "",
        "id": "99d196c81f9f67720d1b5659d2f3e59e"
    },
    {
        "author": "沈颂",
        "dynasty": "唐",
        "type": "诗",
        "rhythmic": "",
        "title": "送金文学还日东",
        "preface": "",
        "paragraphs": [
            "君家东海东，君去因秋风。",
            "漫漫指乡路，悠悠如梦中。",
            "烟雾积孤岛，波涛连太空。",
            "冒险当不惧，皇恩措尔躬。"
        ],
        "notes": "",
        "id": "a6e22af02830c865231f4495378fa405"
    },
    {
        "author": "沈颂",
        "dynasty": "唐",
        "type": "诗",
        "rhythmic": "",
        "title": "卫中作",
        "preface": "",
        "paragraphs": [
            "卫风愉艳宜春色，淇水清泠增暮愁。",
            "总使榴花能一醉，终须萱草暂忘忧。"
        ],
        "notes": "",
        "id": "9f6b9b62c2c8b8340c64fbe6d06c0b73"
    }
]