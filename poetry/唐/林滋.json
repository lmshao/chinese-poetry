[
    {
        "author": "林滋",
        "dynasty": "唐",
        "type": "诗",
        "rhythmic": "",
        "title": "望九华山",
        "preface": "",
        "paragraphs": [
            "兹山突出何怪奇，上有万状无凡姿。",
            "大者嶙峋若奔兕，小者㠥嵬如婴儿。",
            "玉柱金茎相拄枝，干空逾碧势参差。",
            "虚中始讶巨灵擘，阧处乍惊愚叟移。",
            "萝烟石月相蔽亏，天风褭褭猨咿咿。",
            "龙潭万古喷飞溜，虎穴几人能得窥。",
            "吁予比年爱灵境，到此始觉魂神驰。",
            "如何独得百丈索，直上高峰抛俗羁。"
        ],
        "notes": "",
        "id": "7dc663aad5c1b34a8f02551bbedda7c8"
    },
    {
        "author": "林滋",
        "dynasty": "唐",
        "type": "诗",
        "rhythmic": "",
        "title": "春望",
        "preface": "",
        "paragraphs": [
            "春海镜长天，青郊丽上年。",
            "林光虚霁晓，山翠薄晴烟。",
            "气暖禽声变，风恬草色鲜。",
            "散襟披石磴，韶景自深怜。"
        ],
        "notes": "",
        "id": "cd14a14c8cca7999a4b47f9bcd55274c"
    },
    {
        "author": "林滋",
        "dynasty": "唐",
        "type": "诗",
        "rhythmic": "",
        "title": "蠡泽旅怀",
        "preface": "",
        "paragraphs": [
            "谁言行旅日，况复桃花时。",
            "水即沧溟远，星从天汉垂。",
            "川光独鸟暮，林色落英迟。",
            "岂是王程急，偏多游子悲。"
        ],
        "notes": "",
        "id": "a9417b7ddc84908594563d69a2bff7c0"
    },
    {
        "author": "林滋",
        "dynasty": "唐",
        "type": "诗",
        "rhythmic": "",
        "title": "宴韦侍御新亭",
        "preface": "",
        "paragraphs": [
            "烟磴披青霭，风筵藉紫苔。",
            "花香凌桂醑，竹影落藤桮。",
            "鸣籁将歌远，飞枝拂舞开。",
            "未愁留兴晚，明月度云来。"
        ],
        "notes": "",
        "id": "1731ed8e040a82ce18ac5e43be2096fd"
    },
    {
        "author": "林滋",
        "dynasty": "唐",
        "type": "诗",
        "rhythmic": "",
        "title": "人日",
        "preface": "",
        "paragraphs": [
            "春辉新入碧烟开，芳院初将穆景来。",
            "共向花前图瑞胜，试看池上动轻苔。",
            "林香半落沾罗幌，蕙色微含近酒桮。",
            "闻道宸游方命赏，应随恩赉喜昭回。"
        ],
        "notes": "",
        "id": "2829d69324581187d9aa76324840916d"
    },
    {
        "author": "林滋",
        "dynasty": "唐",
        "type": "诗",
        "rhythmic": "",
        "title": "和主司王起",
        "preface": "",
        "paragraphs": [
            "龙门一变荷生成，况是三传不朽名。",
            "美誉早闻喧北阙，颓波今见走东瀛。",
            "鸳行既接参差影，鸡树仍同次第荣。",
            "从此青衿与朱紫，升堂侍宴更何营。"
        ],
        "notes": "",
        "id": "a2fc1c5f05758ce74ff8fb4623fc7de8"
    }
]