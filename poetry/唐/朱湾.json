[
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "九日登青山",
        "preface": "",
        "paragraphs": [
            "昔人惆怅处，系马又登临。",
            "旧地烟霞在，多时草木深。",
            "水将空合色，云与我无心。",
            "想见龙山会，良辰亦似今。"
        ],
        "notes": "",
        "id": "0bc72a5ff15e4d7cd4bf633429e167c8"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "秋夜宴王郎中宅赋得露中菊",
        "preface": "",
        "paragraphs": [
            "众芳春竞发，寒菊露偏滋。",
            "受气何曾异，开花独自迟。",
            "晚成犹待赏，欲采未过时。",
            "忍弃东篱下，看随秋草衰。"
        ],
        "notes": "",
        "id": "c1db9d3607e6d8fcea07fb6d2ca540e1"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "奉使设宴戏掷笼筹",
        "preface": "",
        "paragraphs": [
            "今日陪樽俎，良筹复在兹。",
            "献酬君有礼，赏罚我无私。",
            "莫怪斜相向，还将正自持。",
            "一朝权入手，看取令行时。"
        ],
        "notes": "",
        "id": "29999f3582e86030cd24d67ad2cbb62e"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "咏双陆骰子",
        "preface": "",
        "paragraphs": [
            "采采应缘白，钻心不为名。",
            "掌中犹可重，手下莫言轻。",
            "有对唯求敌，无私直任争。",
            "君看一掷后，当取擅场声。"
        ],
        "notes": "",
        "id": "c0d82fce565fca9e763f35363e3cc9b7"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "咏壁上酒瓢呈萧明府",
        "preface": "",
        "paragraphs": [
            "不是难提挈，行藏固有期。",
            "安身未得所，开口欲从谁。",
            "应物心无倦，当垆柄会持。",
            "莫将成废器，还有对樽时。"
        ],
        "notes": "",
        "id": "4dfb35aecf4828bb3906ae12d73d2fc3"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "咏玉",
        "preface": "",
        "paragraphs": [
            "歌玉屡招疑，终朝省复思。",
            "既哀黄鸟兴，还复白圭诗。",
            "请益先求友，将行必择师。",
            "谁知不鸣者，独下董生帷。"
        ],
        "notes": "",
        "id": "c6e94494b2ab2abee5710a69008e6439"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "送陈偃赋得白鸟翔翠微",
        "preface": "",
        "paragraphs": [
            "不知鸥与鹤，天畔弄晴晖。",
            "背日分明见，临川相暎微。",
            "净中云一点，回处雪孤飞。",
            "正好南枝住，翩翩何所归。"
        ],
        "notes": "",
        "id": "e1b84bf973b3f95a4ca1be695d75a8a5"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "题段上人院壁画古松",
        "preface": "",
        "paragraphs": [
            "石上盘古根，谓言天生有。",
            "安知草木性，变在画师手。",
            "阴深方丈间，直趣幽且闲。",
            "木纹离披势搓捽，中裂空心火烧出。",
            "扫成三寸五寸枝，便是千年万年物。",
            "莓苔浓淡色不同，一面死皮生蠹虫。",
            "风霜未必来到此，气色杳在寒山中。",
            "孤标可玩不可取，能使支公道场古。"
        ],
        "notes": "",
        "id": "dd94d08dbf872eaf2d4e9129164aff56"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "逼寒节寄崔七",
        "preface": "",
        "paragraphs": [
            "闲庭只是长莓苔，三径曾无车马来。",
            "旅馆尚愁寒食火，羁心嬾向不然灰。",
            "门前下客虽弹铗，溪畔穷鱼且曝腮。",
            "他日趋庭应问礼，须言陋巷有颜回。"
        ],
        "notes": "",
        "id": "96f35db3652859777e39251f9577efbf"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "长安喜雪",
        "preface": "",
        "paragraphs": [
            "千门万户雪花浮，点点无声落瓦沟。",
            "全似玉尘消更积，半成冰片结还流。",
            "光含晓色清天苑，轻逐微风遶御楼。",
            "平地已沾盈尺润，年丰须荷富人侯。"
        ],
        "notes": "",
        "id": "260f4df1de90921147180ba4393c6244"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "宴杨驸马山亭",
        "preface": "",
        "paragraphs": [
            "垂杨拂岸草茸茸，绣户窗前花影重。",
            "鲙下玉盘红缕细，酒开金瓮绿醅浓。",
            "中朝驸马何平叔，南国词人陆士龙。",
            "落日泛舟同醉处，回潭百丈映千峰。"
        ],
        "notes": "",
        "id": "56771ffa49fb2e710186df2af8a7c4f2"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "过宣上人湖上兰若",
        "preface": "",
        "paragraphs": [
            "十年湖上结幽期，偏向东林遇远师。",
            "未道姓名童子识，不酬言语上人知。",
            "闲花落日滋苔径，细雨和烟著柳枝。",
            "问我别来何所得，解将无事当无为。"
        ],
        "notes": "",
        "id": "cf4e73d944ab11a7cb8eaee1994f8241"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "同达奚宰游窦子明仙坛",
        "preface": "",
        "paragraphs": [
            "松桧阴深一径微，中峰石室到人稀。",
            "仙官不住青山在，故老相传白日飞。",
            "华表问栽何岁木，片云留著去时衣。",
            "今朝茂宰寻真处，暂驻双凫且莫归。"
        ],
        "notes": "",
        "id": "3b61fa8805329c999ce6e0892d5b8093"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "平陵寓居再逢寒食",
        "preface": "",
        "paragraphs": [
            "几回江上泣途穷，每遇良辰叹转蓬。",
            "火燧知从新节变，灰心还与故人同。",
            "莫听黄鸟愁啼处，自有花开久客中。",
            "贫病固应无挠事，但将怀抱醉春风。"
        ],
        "notes": "",
        "id": "5f6480ec409522651a2db9de7c4f5130"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "寻隐者韦九山人于东溪草堂",
        "preface": "",
        "paragraphs": [
            "寻得仙源访隐沦，渐来深处渐无尘。",
            "初行竹裹唯通马，直到花间始见人。",
            "四面云山谁作主，数家烟火自为邻。",
            "路傍樵客何须问，朝市如今不是秦。"
        ],
        "notes": "",
        "id": "18ad84109dc67bd91160e5fce3dbacf8"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "假摄池州留别东溪隐居",
        "preface": "",
        "paragraphs": [
            "一官仍是假，岂愿数离群。",
            "愁鬓看如雪，浮名认是云。",
            "暂辞南国隐，莫勒北山文。",
            "今后松溪月，还应梦见君。"
        ],
        "notes": "",
        "id": "402d1701d4db89c6ad02de90cd0e5714"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "咏柏板",
        "preface": "",
        "paragraphs": [
            "赴节心长在，从绳道可观。",
            "须知片木用，莫向散材看。",
            "空为歌偏苦，仍愁和即难。",
            "既能亲掌握，愿得接同欢。"
        ],
        "notes": "",
        "id": "6fe4625e60238ffe48c3377c3316faa5"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "筝柱子",
        "preface": "",
        "paragraphs": [
            "散木今何幸，良工不弃捐。",
            "力微慙一柱，材薄仰群弦。",
            "且喜声相应，宁辞迹屡迁。",
            "知音如见赏，雅调为君传。"
        ],
        "notes": "",
        "id": "09fe7898f69b0f04aff7290c435c5d34"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "送李司直归浙东幕兼寄鲍行军持节大夫初拜东平郡王",
        "preface": "",
        "paragraphs": [
            "翩翩书记早曾闻，二十年来愿见君。",
            "今日相逢悲白发，同时几许在青云。",
            "人从北固山边去，水到西陵渡口分。",
            "会作王门曳裙客，为余前谢鲍参军。"
        ],
        "notes": "",
        "id": "72f337c1406145c5b5c2db39f7d13d66"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "七贤庙",
        "preface": "",
        "paragraphs": [
            "常慕晋高士，放心日沈冥。",
            "湛然对一壶，土木为我形。",
            "下马访陈迹，披榛诣荒庭。",
            "相看两不言，犹谓醉未醒。",
            "长啸或可拟，幽琴难再听。",
            "同心不共世，空见藓门青。"
        ],
        "notes": "",
        "id": "22b8d796a95a536afa62a3724aa3a1d1"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "同清江师月夜听坚正二上人为怀州转法华经歌",
        "preface": "",
        "paragraphs": [
            "若耶谿畔云门僧，夜闲燕坐听真乘。",
            "莲花秘偈药草喻，二师身住口不住。",
            "凿井求泉会到源，闭门避火终迷路。",
            "前心后心皆此心，梵音妙音柔软音。",
            "清泠霜磬有时动，寂历空堂宜夜深。",
            "向来不寐何所事，一念才生百虑息。",
            "风翻乱叶林有声，雪映闲庭月无色。",
            "玄关密迹难可思，醒人悟兮醉人疑。",
            "衣中系宝觉者谁，临川内史字得之。"
        ],
        "notes": "",
        "id": "7e907f955e7520fc8efa580d7080207f"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "寒城晚角",
        "preface": "",
        "paragraphs": [
            "高台高高画角雄，五更初发寒城中。",
            "寒城北临大河水，淇门贼烽隔岸是。",
            "长风送过黎阳川，我军气雄贼心死。",
            "羇人此夜寐不成，万里边情枕上生。",
            "乍似陇头戍，寒泉幽咽流不住。",
            "又如巴江头，啼猨带雨断续愁。",
            "忽忆嫖姚北征伐，空山宿兵寒对月。",
            "一声老将起，三奏行人发。",
            "冀马为之嘶，朔云为之结。",
            "二十年来天下兵，到处不曾无此声。",
            "洛阳陌，长安路。",
            "角声朝朝兼暮暮，平居闻之尚难度。",
            "何况天山征戍儿，云中下营雪里吹。"
        ],
        "notes": "",
        "id": "246b27a12275c133c42169afcc239224"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "重阳日陪韦卿䜩",
        "preface": "",
        "paragraphs": [
            "何必龙山好，南亭赏不暌。",
            "清规陈侯事，雅兴谢公题。",
            "入座青峰近，当轩远树齐。",
            "仙家自有月，莫叹夕阳西。"
        ],
        "notes": "",
        "id": "67b9e2ae5ce96e7169441c81a8e2c1ec"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "赠饶州韦之晋别驾",
        "preface": "",
        "paragraphs": [
            "天道不可问，问天天杳冥。",
            "如何正月霜，百卉皆凋零。",
            "爝火乱白日，夜光杂飞萤。",
            "贾生贤大夫，所以离汉庭。",
            "河色本异洛，渭流颇殊泾。",
            "清浊共朝宗，滔滔曾莫停。",
            "巨川用舟楫，傅说匡武丁。",
            "大船胶潢洿，不使济沧溟。",
            "中夜击唾壶，仰头望天庚。",
            "三台位尚阙，群象徒荧荧。",
            "鸾翮时暂铩，龙门昼常扃。",
            "心倾下士尽，眼顾贫交青。",
            "幽室养虚白，香茶陶性灵。",
            "应将混荣辱，讵肯甘膻腥。",
            "至道是吾本，浮云劳我形。",
            "手中菩提子，身外《莲花经》。",
            "兴来步出门，长啸临江亭。",
            "毫端洒垂露，赋里摇文星。",
            "大音比呌钟，大智同挈缾。",
            "巴歌利节曲，布鼓随雷霆。",
            "陋巷一簟食，在原双鹡[鸰]（领）。",
            "每怀受施恩，长记座右铭。",
            "食惠饱复饭，饮仁醉还醒。",
            "绵绵寄生叶，泛泛无根萍。",
            "萍岂不随流，爱君水清泠。",
            "叶岂不恋本。",
            "爱君树芳馨。",
            "彷徨窃三省，感激终百龄。",
            "开合眷已重，扫门心匪宁。",
            "铅刀冀效割，钝刃思发铏。",
            "危弦托在兹，实愿知音听。",
            "（影印本《诗渊》第一册第四七九至四八○页）。"
        ],
        "notes": "",
        "id": "4ddfb66ef8be87b1de20210830d29030"
    },
    {
        "author": "朱湾",
        "dynasty": "唐",
        "type": "诗",
        "rhythmic": "",
        "title": "韦使君席咏拗笼筹得兹字",
        "preface": "",
        "paragraphs": [
            "幸得陪樽俎，良筹复在兹。",
            "献酬君有礼，赏罚我无私。",
            "莫怪斜相向，还将正自持。",
            "一朝权入手，看取令行时。",
            "（同前第二册第一三二○页）。"
        ],
        "notes": "",
        "id": "8b63bf7015fecb99c6b36012e6cd6da4"
    }
]