[
    {
        "author": "王宏",
        "dynasty": "唐",
        "type": "诗",
        "rhythmic": "",
        "title": "从军行",
        "preface": "",
        "paragraphs": [
            "儿生三日掌上珠，燕颔猨肱秾李肤。",
            "十五学劒北击胡，羌歌燕筑送城隅。",
            "城隅路接伊川驿，河阳渡头邯郸陌。",
            "可怜少年把手时，黄鸟双飞梨花白。",
            "秦王筑城三千里，西自临洮东辽水。",
            "山边叠叠黑云飞，海畔莓莓青草死。",
            "从来战鬬不求勋，杀身为君君不闻。",
            "凤皇楼上吹急管，落日裴回肠先断。"
        ],
        "notes": "",
        "id": "85efd6748ff5b46be8a520c9ce7103bd"
    }
]