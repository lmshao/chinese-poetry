[
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "僻居谢何明府见访",
        "preface": "",
        "paragraphs": [
            "公退琴堂动逸怀，闲披烟霭访微才。",
            "马嘶穷巷蛙声息，辙到衡门草色开。",
            "风引柳花当坐起，日将林影入庭来。",
            "满斋尘土一床藓，多谢从容水饭回。"
        ],
        "notes": "",
        "id": "553835224eabc0feb20070a50a51a040"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "冬日道中",
        "preface": "",
        "paragraphs": [
            "去去天涯无定期，瘦童羸马共依依。",
            "暮烟江口客来绝，寒叶岭头人住稀。",
            "带雪野风吹旅思，入云山火照行衣。",
            "钓台吟阁沧洲在，应为初心未得归。"
        ],
        "notes": "",
        "id": "af6fb0dd021d010525a61b3a014d328a"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "僻居酬友人",
        "preface": "",
        "paragraphs": [
            "僻居虽爱近林泉，幽径闲居碧藓连。",
            "向竹掩扉随鹤息，就溪安石学僧禅。",
            "古琴带月音声亮，山果经霜气味全。",
            "多谢故交怜朴野，隔云时复寄佳篇。"
        ],
        "notes": "",
        "id": "551ea0be23f611c437a83735ad1586ff"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "游西山龙泉禅寺",
        "preface": "",
        "paragraphs": [
            "叠𪩘层峰坐可观，枕门流水更潺湲。",
            "晓钟声彻洞溪远，夏木影笼轩槛寒。",
            "幽径乍寻衣屦润，古堂频宿梦魂安。",
            "因嗟城郭营营事，不得长游空鬓残。"
        ],
        "notes": "",
        "id": "acbd4d84a78816114cd6057626d412ec"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "宿灊山",
        "preface": "",
        "paragraphs": [
            "一入仙山万虑宽，夜深宁厌倚虚栏。",
            "鹤和云影宿高木，人带月光登古坛。",
            "芝术露浓溪坞白，薜萝风起殿廊寒。",
            "更陪羽客论真理，不觉初钟叩晓残。"
        ],
        "notes": "",
        "id": "113df0ca4678b85cdd6fa7f3054ee888"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "游西禅",
        "preface": "",
        "paragraphs": [
            "远岫当轩列翠光，高僧一衲万缘忘。",
            "碧松影里地长润，白藕花中水亦香。",
            "云自雨前生净石，鹤于钟后宿长廊。",
            "游人恋此吟终日，盛暑楼台早有凉。"
        ],
        "notes": "",
        "id": "f1c633a28b73289b086ad8bf913b10e2"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "寄史处士",
        "preface": "",
        "paragraphs": [
            "长羡闲居一水湄，吟情高古有谁知。",
            "石楼待月横琴久，渔浦经风下钓迟。",
            "僻坞落花多掩径，旧山残烧几侵篱。",
            "松门别后无消息，早晚重应蹑屐随。"
        ],
        "notes": "",
        "id": "8291cc8fd9f4094f8c2a312b16d37119"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "僻居秋思寄友人",
        "preface": "",
        "paragraphs": [
            "门巷秋归更寂寥，雨余闲砌委兰苗。",
            "梦回月夜虫吟壁，病起茅斋药满瓢。",
            "泽国旧游关远思，竹林前会负佳招。",
            "身名未立犹辛苦，何许流年晚鬓凋。"
        ],
        "notes": "",
        "id": "1660f34789adcb29802459f1390c4d7a"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "寄落星史虚白处士",
        "preface": "",
        "paragraphs": [
            "白云峰下古溪头，曾与提壶烂熳游。",
            "登阁共看彭蠡水，围炉相忆杜陵秋。",
            "棋玄不厌通高品，句妙多容隔岁酬。",
            "别后相思时一望，暮山空碧水空流。"
        ],
        "notes": "",
        "id": "d74e4fa015a2ee8ed53b9b2511240768"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "九江旅夜寄山中故人",
        "preface": "",
        "paragraphs": [
            "弱柳风高远漏沈，坐来难便息愁吟。",
            "江城雪尽寒犹在，客舍灯孤夜正深。",
            "尘土积年粘旅服，关山无处寄归心。",
            "此时遥羡闲眠侣，静掩云扉卧一林。"
        ],
        "notes": "",
        "id": "b813afa5ffbf65e9c0b5f423b084d2e1"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "闻杜牧赴阙",
        "preface": "",
        "paragraphs": [
            "旧隐匡庐一草堂，今闻携策谒吾皇。",
            "峡云难卷从龙势，古劒终腾出土光。",
            "开翅定期归碧落，濯缨宁肯问沧浪。",
            "他时得意交知仰，莫忘裁诗寄钓乡。"
        ],
        "notes": "",
        "id": "0d749075ab1ac91f12c1c7bb2a5b5101"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "题西林寺水阁",
        "preface": "",
        "paragraphs": [
            "竹翠苔花遶槛浓，此亭幽致讵曾逢。",
            "水分林下清泠派，山峙云间峭峻峰。",
            "怪石夜光寒射烛，老杉秋韵冷和钟。",
            "不知来往留题客，谁约重寻莲社踪。"
        ],
        "notes": "",
        "id": "6943ee067bbd9dfe6b336b420a071120"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "林居喜崔三博远至",
        "preface": "",
        "paragraphs": [
            "几日区区在远程，晚烟林径喜相迎。",
            "姿容虽有尘中色，巾屦犹多岳上清。",
            "野石静排为坐榻，溪茶深煮当飞觥。",
            "留连话与方经宿，又欲携书别我行。"
        ],
        "notes": "",
        "id": "aba4e83a437f30c66c869532e1fc0a55"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "观华夷图",
        "preface": "",
        "paragraphs": [
            "别手应难及此精，须知攒簇自心灵。",
            "始于毫末分诸国，渐见图中列四溟。",
            "关路欲伸通楚势，蜀山俄耸入秦青。",
            "笔端尽现寰区事，堪把长悬在户庭。"
        ],
        "notes": "",
        "id": "dc4fda9e32bf865870bd4c0907c6a7f0"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "庐山书堂送祝秀才还乡",
        "preface": "",
        "paragraphs": [
            "束书辞我下重巅，相送同临楚岸边。",
            "归思几随千里水，离情空寄一枝蝉。",
            "园林到日酒初熟，庭户开时月正圆。",
            "莫使蹉跎恋疎野，男儿酬志在当年。"
        ],
        "notes": "",
        "id": "9d94a83cb1f8812264ea79fee55e9348"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "暮冬送何秀才毘陵",
        "preface": "",
        "paragraphs": [
            "匹马嘶风去思长，素琴孤劒称戎装。",
            "路涂多是过残岁，杯酒无辞到醉乡。",
            "云傍水村凝冷片，雪连山驿积寒光。",
            "毘陵城下饶嘉景，回日新诗应满堂。"
        ],
        "notes": "",
        "id": "ba480454c75ae74e3f0aab727122eaa5"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "龙潭张道者",
        "preface": "",
        "paragraphs": [
            "碧洞幽岩独息心，时人何路得相寻。",
            "养生不说凭诸药，适意惟闻在一琴。",
            "石径扫稀山藓合，竹轩开晚野云深。",
            "他年功就期飞去，应笑吾徒多苦吟。"
        ],
        "notes": "",
        "id": "81682907a8b8971e1b75a3a2577a50ed"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "晚秋同何秀才溪上",
        "preface": "",
        "paragraphs": [
            "闲步秋光思杳然，荷藜因共过林烟。",
            "期收野药寻幽路，欲采溪菱上小船。",
            "云吐晚阴藏霁岫，柳含余霭咽残蝉。",
            "倒尊尽日忘归处，山磬数声敲暝天。"
        ],
        "notes": "",
        "id": "fd739503ebf16282fe30b4cd00cff3de"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "送江少府授延陵后寄",
        "preface": "",
        "paragraphs": [
            "五老云中勤学者，遇时能不困风尘。",
            "束书西上谒明主，捧檄南归慰老亲。",
            "别馆友朋留醉久，去程烟月入吟新。",
            "莫因官小慵之任，自古鸾栖有异人。"
        ],
        "notes": "",
        "id": "d1333345944c5cab3f2f50cbf8e502f2"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "观山水障子",
        "preface": "",
        "paragraphs": [
            "功绩精妍世少伦，图时应倍用心神。",
            "不知草木承何异，但见江山长带春。",
            "云势似离岩底石，浪花如动岸边苹。",
            "更疑独泛渔舟者，便是其中旧隐人。"
        ],
        "notes": "",
        "id": "7ec27c07ccbd6d38a2a4a30c5fa8ba0f"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "寄张学士洎",
        "preface": "",
        "paragraphs": [
            "不知何处好消忧，公退携壶即上楼。",
            "职事久参侯伯幕，梦魂长遶帝王州。",
            "黄山向晚盈轩翠，黟水含春绕槛流。",
            "遥想玉堂多暇日，花时谁伴出城游。"
        ],
        "notes": "",
        "id": "80b0ff470af0675ff42352249fd7ffa5"
    },
    {
        "author": "伍乔",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "积霭沈诸壑，微阳在半峰。"
        ],
        "notes": "",
        "id": "91f8ed444069cd65e8e9cc92e851bcfb"
    }
]