[
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "早发陕州途中赠严秘书",
        "preface": "",
        "paragraphs": [
            "此身虽不系，忧道亦劳生。",
            "万里江湖梦，千山雨雪行。",
            "人家依旧垒，关路闭层城。",
            "未尽交河虏，犹屯细柳兵。",
            "艰难嗟远客，栖托赖深情。",
            "贫病吾将有，精修许少卿。"
        ],
        "notes": "",
        "id": "6e7ca4d33986616ba7380c25dfc91c4e"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "早春书情寄河南崔少府",
        "preface": "",
        "paragraphs": [
            "春日春风至，阳和似不均。",
            "病身空益老，愁鬓不知春。",
            "宇宙成遗物，光阴促幻身。",
            "客游伤末路，心事向行人。",
            "道薄犹怀土，时难欲厌贫。",
            "微才如可寄，赤县有乡亲。"
        ],
        "notes": "",
        "id": "a8f115d7738dfb181b22b377bd8d7e1b"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "春游司直城西鸬鹚谿别业",
        "preface": "",
        "paragraphs": [
            "别墅军城下，闲諠未可齐。",
            "春深花蝶梦，晓隔柳烟鞞。",
            "韶景浮寒水，疎杨映绿堤。",
            "沿洄看竹色，来往听莺啼。",
            "久慢持生术，多亲种药畦。",
            "家贫知素行，心苦见清溪。",
            "越客初投分，南枝得寄栖。",
            "禅机空寂寞，雅趣赖招携。",
            "本寺重江外，游方二室西。",
            "裴回恋知己，日夕草萋萋。"
        ],
        "notes": "",
        "id": "00acb362472e9a49ad0a75be32c22c33"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "夕次襄邑",
        "preface": "",
        "paragraphs": [
            "何处戒吾道，经年远路中。",
            "客心犹向北，河水自归东。",
            "古戍鸣寒角，疎林振夕风。",
            "轻舟惟载月，那与故人同。"
        ],
        "notes": "",
        "id": "8364ce2014bbf27262cc983097a1b3e7"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "宿严维宅简章八元",
        "preface": "",
        "paragraphs": [
            "佳期曾不远，甲第即南邻。",
            "惠爱偏相及，经过岂厌频。",
            "秋寒林叶动，夕霁月华新。",
            "莫话羁栖事，平原是主人。"
        ],
        "notes": "",
        "id": "8ee8814ec9667a1c6e7b68eeef88da71"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "赠淮西贾兵马使",
        "preface": "",
        "paragraphs": [
            "破虏功成百战场，天书新拜汉中郎。",
            "映门旌斾春风起，对客弦歌白日长。",
            "阶下鬬鸡花乍发，营南试马柳初黄。",
            "由来吴楚多同调，感激逢君共异乡。"
        ],
        "notes": "",
        "id": "3810566a8c0bb1b771beb810eb3f70f3"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "送坚上人归杭州天竺寺",
        "preface": "",
        "paragraphs": [
            "十年劳负笈，经论化中朝。",
            "流水知乡近，和风惜别遥。",
            "云山零夜雨，花岸上春潮。",
            "归卧南天竺，禅心更寂寥。"
        ],
        "notes": "",
        "id": "9d80255b9c4b5a979acf864738ea7b38"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "送赞律师归嵩山",
        "preface": "",
        "paragraphs": [
            "禅意归心急，山深定易安。",
            "清贫修道苦，孝友别家难。",
            "雪路侵溪转，花宫映岳看。",
            "到时瞻塔暮，松月向人寒。"
        ],
        "notes": "",
        "id": "e13e227ad4997d6de9948a3f591752e3"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "上都酬章十八兄",
        "preface": "",
        "paragraphs": [
            "每叹经年别，人生有几年。",
            "关河长问道，风雨独随缘。",
            "寓蝶成庄梦，怀人识祢贤。",
            "徽猷不及此，空媿白华篇。"
        ],
        "notes": "",
        "id": "756f4e56ef1db6f311b5b77f367b23a0"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "登楼望月寄凤翔李少尹",
        "preface": "",
        "paragraphs": [
            "陌上凉风槐叶凋，夕阳秋露湿寒条。",
            "登楼望月楚山上，月到楼南山独遥。",
            "心送秦人趋凤阙，月随阳鴈极烟霄。",
            "轩车不重无名客，此地谁能访寂寥。"
        ],
        "notes": "",
        "id": "8a041b4f6d38efbb9e2af26736e8510a"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "湘川怀古",
        "preface": "",
        "paragraphs": [
            "潇湘连汨罗，复对九嶷河。",
            "浪势屈原冢，竹声渔父歌。",
            "地荒征骑少，天暖浴禽多。",
            "脉脉东流水，古今同奈何。"
        ],
        "notes": "",
        "id": "4b15187f10482f93adb1895633b0a240"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "七夕",
        "preface": "",
        "paragraphs": [
            "七夕景迢迢，相逢只一宵。",
            "月为开帐烛，云作渡河桥。",
            "映水金冠动，当风玉珮摇。",
            "惟愁更漏促，离别在明朝。"
        ],
        "notes": "",
        "id": "c67846c40793cd1dea394c6adb6e6ad4"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "长安卧病",
        "preface": "",
        "paragraphs": [
            "身世足堪悲，空房卧病时。",
            "卷帘花雨滴，扫石竹阴移。",
            "已觉生如梦，堪嗟寿不知。",
            "未能通法性，讵可免支离。"
        ],
        "notes": "",
        "id": "dab0287752577fddc9016075c3f8bd1a"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "送婆罗门",
        "preface": "",
        "paragraphs": [
            "雪岭金河独向东，吴山楚泽意无穷。",
            "如今白首乡心尽，万里归程在梦中。"
        ],
        "notes": "",
        "id": "380a9a333dba7391b64b5ff2f5155132"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "喜皇甫大夫同宿大梁驿",
        "preface": "",
        "paragraphs": [
            "江头旌斾去，花外卷帘空。",
            "夜色临城月，春声渡水风。",
            "也知行李别，𫏐喜话言同。",
            "若问庐山事，终身愧远公。"
        ],
        "notes": "",
        "id": "c51dd1df057649aed91c1774e1908946"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "酬姚补阙南仲云溪馆中戏题随书见寄",
        "preface": "",
        "paragraphs": [
            "寺溪临使府，风景借仁祠。",
            "补衮周官贵，能名汉主慈。",
            "卧云知独处，望月忆同时。",
            "忽枉缄中赠，琼瑶满手持。"
        ],
        "notes": "",
        "id": "aa8782fb8b5fe8a1a02d26cc3aa5af5a"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "喜严侍御蜀还赠严秘书",
        "preface": "",
        "paragraphs": [
            "往年分首出咸秦，木落花开秋又春。",
            "江客不曾知蜀路，旅魂何处访情人。",
            "当时望月思文友，今日迎骢见近臣。",
            "多羡二龙同汉代，绣衣芸阁共荣亲。"
        ],
        "notes": "",
        "id": "3a602de86d38cc14accbd07eaf47cbfd"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "送韦参军江陵",
        "preface": "",
        "paragraphs": [
            "槐花落尽柳阴清，萧索凉天楚客情。",
            "海上旧山无的信，东门归路不堪行。",
            "身随幻境劳多事，迹学禅心厌有名。",
            "公子道存知不弃，欲依刘表住南荆。"
        ],
        "notes": "",
        "id": "435fe83fc794c0572c22ca4c6aecb94f"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "月夜有怀黄端公兼简朱孙二判官",
        "preface": "",
        "paragraphs": [
            "月照疎林惊鹊飞，羁人此夜共无依。",
            "青门旅寓身空老，白首头陀力渐微。",
            "屡向曲池陪逸少，几回戎幕接玄晖。",
            "四科弟子称文学，五马诸侯是绣衣。",
            "江雁往来曾不定，野云摇曳本无机。",
            "修行未尽身将尽，欲向东山掩旧扉。"
        ],
        "notes": "",
        "id": "dba32f9affb31b2fd4f68d6719acd425"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "精舍遇雨",
        "preface": "",
        "paragraphs": [
            "空门寂寂淡吾身，溪雨微微洗客尘。",
            "卧向白云情未尽，任他黄鸟醉芳春。"
        ],
        "notes": "",
        "id": "940da76226a283660853b68aa0bb3638"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "小雪",
        "preface": "",
        "paragraphs": [
            "落雪临风不厌看，更多还恐蔽林峦。",
            "愁人正在书窗下，一片飞来一片寒。"
        ],
        "notes": "",
        "id": "2e137e2cde14f907c78e9ef8607f9b89"
    },
    {
        "author": "清江",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "万木无一叶，客心悲此时。"
        ],
        "notes": "",
        "id": "4bb2bf3d1cc7b87be56aeeb57e11d8b0"
    }
]