[
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "相和歌辞 铜雀台",
        "preface": "",
        "paragraphs": [
            "日暮铜雀静，西陵鸟雀归。",
            "抚弦心断绝，听管泪霏霏。",
            "灵几临朝奠，空床卷夜衣。",
            "苍苍川上月，应照妾魂飞。"
        ],
        "notes": "",
        "id": "4e384571e43a2ce9297b8836e9351a9b"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "相和歌辞 燕歌行",
        "preface": "",
        "paragraphs": [
            "国之重镇惟幽都，东威九夷制北胡。",
            "五军精卒三十万，百战百胜擒单于。",
            "前临滹沲后沮水，崇山沃野亘千里。",
            "昔时燕王重贤士，黄金筑台从隗始。",
            "倏忽兴王定蓟丘，汉家又以封王侯。",
            "萧条魏晋为横流，鲜卑窃据朝五州。",
            "我唐区夏余十纪，军容武备赫万祀。",
            "彤弓黄钺授元帅，垦耕大漠为内地。",
            "季秋胶折边草腓，治兵羽猎因出师。",
            "千营万队连旌旗，望之如火忽雷驰。",
            "匈奴慑窜穷发北，大荒万里无尘飞。",
            "隋家昔为天下宰，穷兵黩武征辽海。",
            "南风不竞多死声，鼓卧旗折黄云横。",
            "六军将士皆死尽，战马空鞍归故营。",
            "时迁道革天下平，白环入贡沧海清。",
            "自有农夫已高枕，无劳校尉重横行。"
        ],
        "notes": "",
        "id": "f36856a12412e8923d94702cea6aa622"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "自蜀奉册命往朔方途中呈韦左相文部房尚书门下崔侍郎",
        "preface": "",
        "paragraphs": [
            "胡羯乱中夏，銮舆忽南巡。",
            "衣冠陷戎寇，狼狈随风尘。",
            "豳公秉大节，临难不顾身。",
            "激昂白刃前，溅血下沾巾。",
            "尚书抱忠义，历险披荆榛。",
            "扈从出剑门，登翼岷江滨。",
            "时望挹侍郎，公才标缙绅。",
            "亭亭昆山玉，皎皎无缁磷。",
            "顾惟乏经济，扞牧陪从臣。",
            "永愿雪会稽，仗剑清咸秦。",
            "太皇时内禅，神器付嗣君。",
            "新命集旧邦，至德被远人。",
            "捧册自南服，奉诏趋北军。",
            "觐谒心载驰，违离难重陈。",
            "策马出蜀山，畏途上缘云。",
            "饮啄丛箐间，栖息虎豹群。",
            "崎岖凌危栈，惴栗惊心神。",
            "峭壁上嵚岑，大江下沄沄。",
            "皇风扇八极，异类怀深仁。",
            "元凶诱黠虏，肘腋生妖氛。",
            "明主信英武，威声赫四邻。",
            "誓师自朔方，旗帜何缤纷。",
            "铁骑照白日，旄头拂秋旻。",
            "将来荡沧溟，宁止蹴昆仑。",
            "古来有屯难，否泰长相因。",
            "夏康缵禹绩，代祖复汉勋。",
            "于役各勤王，驱驰拱紫宸。",
            "岂惟太公望，往昔逢周文。",
            "谁谓三杰才，功业独殊伦。",
            "感此慰行迈，无为歌苦辛。"
        ],
        "notes": "",
        "id": "018f8327a09a0a1790fbb49a618b09f1"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "赠裴九侍御昌江草堂弹琴",
        "preface": "",
        "paragraphs": [
            "朔风吹疎林，积雪在崖𪩘。",
            "鸣琴草堂响，小涧清且浅。",
            "沈吟东山意，欲去芳岁晚。",
            "怅望黄绮心，白云若在眼。"
        ],
        "notes": "",
        "id": "8af4bcf1aab1c51a9287b016447384ae"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "巴陵早秋寄荆州崔司马吏部阎功曹舍人",
        "preface": "",
        "paragraphs": [
            "谪居潇湘渚，再见洞庭秋。",
            "极目连江汉，西南浸斗牛。",
            "滔滔荡云梦，澹澹摇巴丘。",
            "旷如临渤澥，窅疑造瀛洲。",
            "君山丽中波，苍翠长夜浮。",
            "帝子去永久，楚词尚悲秋。",
            "我同长沙行，时事加百忧。",
            "登高望旧国，胡马满东周。",
            "宛叶徧蓬蒿，樊邓无良畴。",
            "独攀青枫树，泪洒沧江流。",
            "故人西掖寮，同扈岐阳搜。",
            "差池尽三黜，蹭蹬各南州。",
            "相去虽地接，不得从之游。",
            "耿耿云阳台，迢迢王粲楼。",
            "跂予暮霞里，谁谓无轻舟。"
        ],
        "notes": "",
        "id": "2956516a2fa0835571a3c4c2210e9599"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "闲居秋怀寄阳翟陆赞府封丘高少府",
        "preface": "",
        "paragraphs": [
            "今日霖雨霁，飒然高馆凉。",
            "秋风吹二毛，烈士加慨慷。",
            "忆昔皇运初，众宾俱龙骧。",
            "解巾佐幕府，脱剑升明堂。",
            "郁郁被庆云，昭昭翼太阳。",
            "鲸鱼纵大壑，𬸚𬸦鸣高冈。",
            "信矣草创时，泰阶速贤良。",
            "一言顿遭逢，片善蒙恩光。",
            "我生属圣明，感激窃自彊。",
            "崎岖郡邑权，连骞翰墨场。",
            "天朝富英髦，多士如珪璋。",
            "盛才溢下位，蹇步徒猖狂。",
            "闭门对群书，几案在我旁。",
            "枕席相远游，聊欲浮沧浪。",
            "八月白露降，玄蝉号枯桑。",
            "舣舟临清川，迢递愁思长。",
            "我有同怀友，各在天一方。",
            "离披不相见，浩荡隔两乡。",
            "平生霞外期，宿昔共行藏。",
            "岂无蓬莱树，岁晏空苍苍。"
        ],
        "notes": "",
        "id": "f868a1dcf9ea2d273946dcebf2e00f31"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "送友人使河源",
        "preface": "",
        "paragraphs": [
            "送君鲁郊外，下车上高丘。",
            "萧条千里暮，日落黄云秋。",
            "举酒有余恨，论边无远谋。",
            "河源望不见，旌斾去悠悠。"
        ],
        "notes": "",
        "id": "9d73d637f72c2b882ab5a38defcddeb0"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "送李侍御",
        "preface": "",
        "paragraphs": [
            "我年四十余，已叹前路短。",
            "羁离洞庭上，安得不引满。",
            "李侯忘情者，与我同疎懒。",
            "孤帆泣潇湘，望远心欲断。"
        ],
        "notes": "",
        "id": "940348f90da21ab86bb5c50f6b3558db"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "送耿副使归长沙",
        "preface": "",
        "paragraphs": [
            "画舸欲南归，江亭且留宴。",
            "日暮湖上云，萧萧若流霰。",
            "昨夜相知者，明发不可见。",
            "惆怅西北风，高帆为谁扇。"
        ],
        "notes": "",
        "id": "0a00f646073db4672516479737580ace"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "送夏侯子之江夏",
        "preface": "",
        "paragraphs": [
            "扣楫洞庭上，清风千里来。",
            "留欢一杯酒，欲别复裴回。",
            "相见楚山下，渔舟忆钓台。",
            "羡君还旧里，归念独悠哉。"
        ],
        "notes": "",
        "id": "2cc054d8522b6430fc00d7c6bbca7596"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "寓言二首 一",
        "preface": "",
        "paragraphs": [
            "春草纷碧色，佳人旷无期。",
            "悠哉千里心，欲采商山芝。",
            "叹息良会晚，如何桃李时。",
            "怀君晴川上，伫立夏云滋。"
        ],
        "notes": "",
        "id": "74d71de32f266a85deb92f99f2891796"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "寓言二首 二",
        "preface": "",
        "paragraphs": [
            "凛凛秋闺夕，绮罗早知寒。",
            "玉砧调鸣杵，始捣机中纨。",
            "忆昨别离日，桐花覆井栏。",
            "今来思君时，白露盈堦漙。",
            "闻有关河信，欲寄双玉盘。",
            "玉以委贞心，盘以荐嘉餐。",
            "嗟君在万里，使妾衣带宽。"
        ],
        "notes": "",
        "id": "1e04ce078d0bc5fd0f8b419987d83d85"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "燕歌行",
        "preface": "",
        "paragraphs": [
            "国之重镇惟幽都，东威九夷北制胡。",
            "五军精卒三十万，百战百胜擒单于。",
            "前临滹沱后易水，崇山沃野亘千里。",
            "昔时燕山重贤士，黄金筑台从隗始。",
            "倏忽兴王定蓟丘，汉家又以封王侯。",
            "萧条魏晋为横流，鲜卑窃据朝五州。",
            "我唐区夏余十纪，军容武备赫万祀。",
            "彤弓黄钺授元帅，垦耕大漠为内地。",
            "季秋胶折边草腓，治兵羽猎因出师。",
            "千营万队连旌旗，望之如火忽电驰。",
            "匈奴慑窜穷发北，大荒万里无尘飞。",
            "君不见隋家昔为天下宰，穷兵黩武征辽海。",
            "南风不竞多死声，鼓卧旗折黄云横。",
            "六军将士皆死尽，战马空鞍归故营。",
            "时移道革天下平，白环入贡沧海清。",
            "自有农夫已高枕，无劳校尉重横行。"
        ],
        "notes": "",
        "id": "f36856a12412e8923d94702cea6aa622"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "巴陵寄李二户部张十四礼部",
        "preface": "",
        "paragraphs": [
            "江南春草初幂幂，愁杀江南独愁客。",
            "秦中杨柳也应新，转忆秦中相忆人。",
            "万里莺花不相见，登高一望泪沾巾。"
        ],
        "notes": "",
        "id": "b52dc716c9902c9b9347766b5f71e72a"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "长门怨",
        "preface": "",
        "paragraphs": [
            "独坐思千里，春庭晓景长。",
            "莺喧翡翠幕，柳覆郁金堂。",
            "舞蝶萦愁绪，繁花对靓妆。",
            "深情托瑶瑟，弦断不成章。"
        ],
        "notes": "",
        "id": "299fc003001afc99d0df88ee39a97f46"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "铜雀台",
        "preface": "",
        "paragraphs": [
            "日暮铜台静，西陵鸟雀归。",
            "抚弦心断绝，听管泪霏微。",
            "灵几临朝奠，空床卷夜衣。",
            "苍苍川上月，应照妾魂飞。"
        ],
        "notes": "",
        "id": "c665a53fd49671d151398baa6a0a46be"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "侍宴曲",
        "preface": "",
        "paragraphs": [
            "云陛褰珠扆，天墀覆绿杨。",
            "隔帘妆隐映，向席舞低昂。",
            "鸣佩长廊静，开冰广殿凉。",
            "欢余剑履散，同辇入昭阳。"
        ],
        "notes": "",
        "id": "5db3131148d288f0d98dd277f567eebd"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "对酒曲二首 一",
        "preface": "",
        "paragraphs": [
            "梅发柳依依，黄鹂历乱飞。",
            "当歌怜景色，对酒惜芳菲。",
            "曲水浮花气，流风散舞衣。",
            "通宵留暮雨，上客莫言归。"
        ],
        "notes": "",
        "id": "717161a02a087aef3bad2131add518d5"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "对酒曲二首 二",
        "preface": "",
        "paragraphs": [
            "春来酒味浓，举酒对春丛。",
            "一酌千忧散，三杯万事空。",
            "放歌乘美景，醉舞向东风。",
            "寄语尊前客，生涯任转蓬。"
        ],
        "notes": "",
        "id": "c3672af3532321218c85e5b79c3c5cd9"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "送陆协律赴端州",
        "preface": "",
        "paragraphs": [
            "越井人南去，湘川水北流。",
            "江边数杯酒，海内一孤舟。",
            "岭峤同仙客，京华即旧游。",
            "春心将别恨，万里共悠悠。"
        ],
        "notes": "",
        "id": "6622905e2f5266f677c793b3b75301bf"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "送王员外赴长沙",
        "preface": "",
        "paragraphs": [
            "携手登临处，巴陵天一隅。",
            "春生云梦泽，水溢洞庭湖。",
            "共叹虞飜枉，同悲阮籍途。",
            "长沙旧卑湿，今古不应殊。"
        ],
        "notes": "",
        "id": "a9ce0d60b2e05b948bede2724eeebeff"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "送夏侯参军赴广州",
        "preface": "",
        "paragraphs": [
            "闻道衡阳外，由来鴈不飞。",
            "送君从此去，书信定应稀。",
            "云海南溟远，烟波北渚微。",
            "勉哉孙楚吏，彩服正光辉。"
        ],
        "notes": "",
        "id": "52c247a5e17d39df66b7ca28693d6562"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "长沙别李六侍御",
        "preface": "",
        "paragraphs": [
            "月明湘水白，霜落洞庭干。",
            "放逐长沙外，相逢路正难。",
            "云归帝乡远，鴈报朔方寒。",
            "此别盈襟泪，雍门不假弹。"
        ],
        "notes": "",
        "id": "621c03850bcf683c6164aa7458089651"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "岳阳楼宴王员外贬长沙",
        "preface": "",
        "paragraphs": [
            "极浦三春草，高楼万里心。",
            "楚山晴霭碧，湘水暮流深。",
            "忽与朝中旧，同为泽畔吟。",
            "停杯试北望，还欲泪沾[襟]。"
        ],
        "notes": "",
        "id": "83a62e8641f501d4fc93f037e3aacd6a"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "咏冯昭仪当熊",
        "preface": "",
        "paragraphs": [
            "白羽插雕弓，蜺旌动朔风。",
            "平明出金屋，扈辇上林中。",
            "逐兽长廊静，呼鹰御苑空。",
            "王孙莫谏猎，贱妾解当熊。"
        ],
        "notes": "",
        "id": "eb4b3728ed8ae3f87bc4ddc4bc30835d"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "早朝大明宫呈两省僚友",
        "preface": "",
        "paragraphs": [
            "银烛熏天紫陌长，禁城春色晓苍苍。",
            "千条弱柳垂青琐，百啭流莺绕建章。",
            "剑佩声随玉墀步，衣冠身惹御炉香。",
            "共沐恩波凤池上，朝朝染翰侍君王。"
        ],
        "notes": "",
        "id": "48628d86c7f6959b50aecb4995002d8a"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "白马",
        "preface": "",
        "paragraphs": [
            "白马紫连钱，嘶鸣丹阙前。",
            "闻珂自蝶躞，不要下金鞭。"
        ],
        "notes": "",
        "id": "2a80aa75166768c270207990ba135e5c"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "赠薛瑶英",
        "preface": "",
        "paragraphs": [
            "舞怯铢衣重，笑疑桃脸开。",
            "方知汉成帝，虚筑避风台。"
        ],
        "notes": "",
        "id": "180ca99196e15df9c80679979daf4485"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "出塞曲",
        "preface": "",
        "paragraphs": [
            "万里平沙一聚尘，南飞羽檄北来人。",
            "传道五原烽火急，单于昨夜寇新秦。"
        ],
        "notes": "",
        "id": "27ad3870ec60bd294d064cecca17b0f2"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "春思二首 一",
        "preface": "",
        "paragraphs": [
            "草色青青柳色黄，桃花历乱李花香。",
            "东风不为吹愁去，春日偏能惹恨长。"
        ],
        "notes": "",
        "id": "eb5075e0c0af0e7b60351626f4f65c0c"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "春思二首 二",
        "preface": "",
        "paragraphs": [
            "红粉当垆弱柳垂，金花腊酒解酴醿。",
            "笙歌日暮能留客，醉杀长安轻薄儿。"
        ],
        "notes": "",
        "id": "a830df897fa6dd2d39dacbaf62160316"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "勤政楼观乐",
        "preface": "",
        "paragraphs": [
            "银河帝女下三清，紫禁笙歌出九城。",
            "为报延州来听乐，须知天下欲升平。"
        ],
        "notes": "",
        "id": "886199fddf125bcaa08f6205ca3809a8"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "赠陕掾梁宏",
        "preface": "",
        "paragraphs": [
            "梁子工文四十年，诗颠名过草书颠。",
            "白头仍作功曹掾，禄薄难供沽酒钱。"
        ],
        "notes": "",
        "id": "03d5d08bb923fb748bb0718206136f47"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "荅严大夫",
        "preface": "",
        "paragraphs": [
            "今夕秦天一鴈来，梧桐坠叶捣衣催。",
            "思君独步华亭月，旧馆秋阴生绿苔。"
        ],
        "notes": "",
        "id": "0d6417feea738efe1c7e11c2f88c8b14"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "送李侍郎赴常州",
        "preface": "",
        "paragraphs": [
            "雪晴云散北风寒，楚水吴山道路难。",
            "今日送君须尽醉，明朝相忆路漫漫。"
        ],
        "notes": "",
        "id": "5a76bda30312f16ceb39685f9fd14b8f"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "初至巴陵与李十二白裴九同泛洞庭湖三首 一",
        "preface": "",
        "paragraphs": [
            "江上相逢皆旧游，湘山永望不堪愁。",
            "明月秋风洞庭水，孤鸿落叶一扁舟。"
        ],
        "notes": "",
        "id": "eefc64baa73227e032c8fa9be61160b3"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "初至巴陵与李十二白裴九同泛洞庭湖三首 二",
        "preface": "",
        "paragraphs": [
            "枫岸纷纷落叶多，洞庭秋水晚来波。",
            "乘兴轻舟无近远，白云明月吊湘娥。"
        ],
        "notes": "",
        "id": "71e5d59a5eca6d12a36055aef7d2c123"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "初至巴陵与李十二白裴九同泛洞庭湖三首 三",
        "preface": "",
        "paragraphs": [
            "江畔枫叶初带霜，渚边菊花亦已黄。",
            "轻舟落日兴不尽，三湘五湖意何长。"
        ],
        "notes": "",
        "id": "6ed3f93503cbb7f0b5c20d465e7613b2"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "西亭春望",
        "preface": "",
        "paragraphs": [
            "日长风煖柳青青，北鴈归飞入窅冥。",
            "岳阳城上闻吹笛，能使春心满洞庭。"
        ],
        "notes": "",
        "id": "1f99a316dbf429804f641bc4880b8f37"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "君山",
        "preface": "",
        "paragraphs": [
            "湘中老人读黄老，手援紫藟坐碧草。",
            "春至不知湖水深，日暮忘却巴陵道。"
        ],
        "notes": "",
        "id": "8d25b286da66eb134f698e63bac278d7"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "洞庭送李十二赴零陵",
        "preface": "",
        "paragraphs": [
            "今日相逢落叶前，洞庭秋水远连天。",
            "共说金华旧游处，回看北斗欲潸然。"
        ],
        "notes": "",
        "id": "3b4b066cae3e9458595210ee060becf5"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "江南送李卿",
        "preface": "",
        "paragraphs": [
            "双鹤南飞度楚山，楚南相见忆秦关。",
            "愿值回风吹羽翼，早随阳鴈及春还。"
        ],
        "notes": "",
        "id": "aaa187398044f3396aef4c19156abcc8"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "送王道士还京",
        "preface": "",
        "paragraphs": [
            "一片仙云入帝乡，数声秋鴈至衡阳。",
            "借问清都旧花月，岂知迁客泣潇湘。"
        ],
        "notes": "",
        "id": "dd01382b2720569f2b2b71df7eeea1f9"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "巴陵夜别王八员外",
        "preface": "",
        "paragraphs": [
            "柳絮飞时别洛阳，梅花发后到三湘。",
            "世情已逐浮云散，离恨空随江水长。"
        ],
        "notes": "",
        "id": "5795b958e2ac57f4fdca844c8ae8e6a1"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "别裴九弟",
        "preface": "",
        "paragraphs": [
            "西江万里向东流，今夜江边驻客舟。",
            "月色更添春色好，芦风似胜竹风幽。"
        ],
        "notes": "",
        "id": "2588205fe5c7b1cd7fe66d2d7831854a"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "送南给事贬崖州",
        "preface": "",
        "paragraphs": [
            "畴昔丹墀与凤池，即今相见两相悲。",
            "朱崖云梦三千里，欲别俱为恸哭时。"
        ],
        "notes": "",
        "id": "304ebe01359191686be433ef4c570755"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "重别南给事",
        "preface": "",
        "paragraphs": [
            "谪宦三年尚未回，故人今日又重来。",
            "闻道崖州一千里，今朝须尽数千杯。"
        ],
        "notes": "",
        "id": "26b028a6737468de2e02a8c49551c862"
    },
    {
        "author": "贾至",
        "dynasty": "唐",
        "type": "诗",
        "rhythmic": "",
        "title": "岳阳楼重宴别王八员外贬长沙",
        "preface": "",
        "paragraphs": [
            "江路东连千里潮，青云北望紫微遥。",
            "莫道巴陵湖水阔，长沙南畔更萧条。"
        ],
        "notes": "",
        "id": "11c59f4e4db414d9bc7533ca5d071e32"
    }
]