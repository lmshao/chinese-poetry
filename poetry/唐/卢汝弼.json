[
    {
        "author": "卢汝弼",
        "dynasty": "唐",
        "type": "诗",
        "rhythmic": "",
        "title": "薄命妾",
        "preface": "",
        "paragraphs": [
            "君恩已断尽成空，追想娇欢恨莫穷。",
            "长为蕣花光晓日，谁知团扇送秋风。",
            "黄金买赋心徒切，清路飞尘信莫通。",
            "闲凭玉栏思旧事，几回春暮泣残红。"
        ],
        "notes": "",
        "id": "9620f37cfa3e6b8633e6f84c11d755d3"
    },
    {
        "author": "卢汝弼",
        "dynasty": "唐",
        "type": "诗",
        "rhythmic": "",
        "title": "秋夕寓居精舍书事",
        "preface": "",
        "paragraphs": [
            "叶满苔堦杵满城，此中多恨恨难平。",
            "疎簷看织蟏蛸网，暗隙愁听蟋蟀声。",
            "醉卧欲抛羁客思，梦归偏动故乡情。",
            "觉来独步长廊下，半夜西风吹月明。"
        ],
        "notes": "",
        "id": "b69415c975bbec53509cc4a4d49eeb18"
    },
    {
        "author": "卢汝弼",
        "dynasty": "唐",
        "type": "诗",
        "rhythmic": "",
        "title": "闻雁",
        "preface": "",
        "paragraphs": [
            "秋风萧瑟静埃氛，边雁迎风响咽群。",
            "瀚海应嫌霜下早，湘川偏爱草初薰。",
            "芦洲宿处依沙岸，榆塞飞时度晚云。",
            "何处最添羁客恨，竹窗残月酒醒闻。"
        ],
        "notes": "",
        "id": "d0107b831f2a8f0e0bbbb202aa1fcad0"
    },
    {
        "author": "卢汝弼",
        "dynasty": "唐",
        "type": "诗",
        "rhythmic": "",
        "title": "鸳鸯",
        "preface": "",
        "paragraphs": [
            "双浮双浴傍苔矶，蓼浦兰臯绣帐帏。",
            "长羡鹭鸶能洁白，不随㶉𫛶鬬毛衣。",
            "霞侵绿渚香衾暖，楼倚青云殿瓦飞。",
            "应笑随阳沙漠雁，洞庭烟暖又思归。"
        ],
        "notes": "",
        "id": "037df0b8b4a72174c3850a10956e923b"
    },
    {
        "author": "卢汝弼",
        "dynasty": "唐",
        "type": "诗",
        "rhythmic": "",
        "title": "和李秀才边庭四时怨 一",
        "preface": "",
        "paragraphs": [
            "春风昨夜到榆关，故国烟花想已残。",
            "少妇不知归不得，朝朝应上望夫山。"
        ],
        "notes": "",
        "id": "8d53c69f52bdb45cc06d851f8f8ba9c1"
    },
    {
        "author": "卢汝弼",
        "dynasty": "唐",
        "type": "诗",
        "rhythmic": "",
        "title": "和李秀才边庭四时怨 二",
        "preface": "",
        "paragraphs": [
            "卢龙塞外草初肥，雁乳平芜晓不飞。",
            "乡国近来音信断，至今犹自著寒衣。"
        ],
        "notes": "",
        "id": "f09087815102f1055f0b440d87dd7953"
    },
    {
        "author": "卢汝弼",
        "dynasty": "唐",
        "type": "诗",
        "rhythmic": "",
        "title": "和李秀才边庭四时怨 三",
        "preface": "",
        "paragraphs": [
            "八月霜飞柳半黄，蓬根吹断雁南翔。",
            "陇头流水关山月，泣上龙堆望故乡。"
        ],
        "notes": "",
        "id": "8b3770a24fc2147173edf62f5aa04cfe"
    },
    {
        "author": "卢汝弼",
        "dynasty": "唐",
        "type": "诗",
        "rhythmic": "",
        "title": "和李秀才边庭四时怨 四",
        "preface": "",
        "paragraphs": [
            "朔风吹雪透刀瘢，饮马长城窟更寒。",
            "半夜火来知有敌，一时齐保贺兰山。"
        ],
        "notes": "",
        "id": "85a20cab3c88bf5cc3876a73bb3cfad2"
    }
]