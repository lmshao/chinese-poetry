[
    {
        "author": "薛据",
        "dynasty": "唐",
        "type": "诗",
        "rhythmic": "",
        "title": "怀哉行",
        "preface": "",
        "paragraphs": [
            "明时无废人，广厦无弃材。",
            "良工不我顾，有用宁自媒。",
            "怀策望君门，岁晏空迟回。",
            "秦城多车马，日夕飞尘埃。",
            "伐鼓千门启，鸣珂双阙来。",
            "我闻雷雨施，天泽罔不该。",
            "何意斯人徒，弃之如死灰。",
            "主好臣必効，时禁权不开。",
            "俗流实骄矜，得志轻草莱。",
            "文王赖多士，汉帝资群才。",
            "一言竝拜相，片善咸居台。",
            "夫君何不遇，为泣黄金台。"
        ],
        "notes": "",
        "id": "a8760b1ab59f223770af56a1a62306dc"
    },
    {
        "author": "薛据",
        "dynasty": "唐",
        "type": "诗",
        "rhythmic": "",
        "title": "古兴",
        "preface": "",
        "paragraphs": [
            "日中望双阙，轩盖扬飞尘。",
            "鸣珮初罢朝，自言皆近臣。",
            "光华满道路，意气安可亲。",
            "归来宴高堂，广筵罗八珍。",
            "仆妾尽绮纨，歌舞夜达晨。",
            "四时固相代，谁能久要津。",
            "已看覆前车，未见易后轮。",
            "丈夫须兼济，岂能乐一身。",
            "君今皆得志，肯顾憔悴人。"
        ],
        "notes": "",
        "id": "ce6672858ebb6f28b3978cca5ebc3320"
    },
    {
        "author": "薛据",
        "dynasty": "唐",
        "type": "诗",
        "rhythmic": "",
        "title": "冬夜寓居寄储太祝",
        "preface": "",
        "paragraphs": [
            "自为洛阳客，夫子吾知音。",
            "爱义能下士，时人无此心。",
            "奈何离居夜，巢鸟飞空林。",
            "愁坐至月上，复闻南邻砧。"
        ],
        "notes": "",
        "id": "ee9068c27dbf252be771f627ddbabd66"
    },
    {
        "author": "薛据",
        "dynasty": "唐",
        "type": "诗",
        "rhythmic": "",
        "title": "登秦望山",
        "preface": "",
        "paragraphs": [
            "南登秦望山，目极大海空。",
            "朝阳半荡漾，晃朗天水红。",
            "谿壑争喷薄，江湖遰交通。",
            "而多渔商客，不悟岁月穷。",
            "振缗迎早潮，弭櫂候长风。",
            "予本萍泛者，乘流任西东。",
            "茫茫天际帆，栖泊何时同。",
            "将寻会稽迹，从此访任公。"
        ],
        "notes": "",
        "id": "a51f735f58fb988bc7bc6514ebd33324"
    },
    {
        "author": "薛据",
        "dynasty": "唐",
        "type": "诗",
        "rhythmic": "",
        "title": "西陵口观海",
        "preface": "",
        "paragraphs": [
            "长江漫汤汤，近海势弥广。",
            "在昔胚浑凝，融为百川泱。",
            "地形失端倪，天色𪷽滉漾。",
            "东南际万里，极目远无象。",
            "山影乍浮沈，潮波忽来往。",
            "孤帆或不见，櫂歌犹想像。",
            "日暮长风起，客心空振荡。",
            "浦口霞未收，潭心月初上。",
            "林屿几邅回，亭臯时偃仰。",
            "岁晏访蓬瀛，真游非外奖。"
        ],
        "notes": "",
        "id": "a31c0fb0d7e43f42315afefdf5c8ecb9"
    },
    {
        "author": "薛据",
        "dynasty": "唐",
        "type": "诗",
        "rhythmic": "",
        "title": "题鹤林寺",
        "preface": "",
        "paragraphs": [
            "道门隐形胜，向背临法桥。",
            "松覆山殿冷，花藏溪路遥。",
            "珊珊宝幡挂，燄燄明灯烧。",
            "迟日半空谷，春风连上潮。",
            "少凭水木兴，暂忝身心调。",
            "愿谢携手客，兹山禅侣饶。"
        ],
        "notes": "",
        "id": "d650469aa787de99126e2bf1b35bf4e9"
    },
    {
        "author": "薛据",
        "dynasty": "唐",
        "type": "诗",
        "rhythmic": "",
        "title": "初去郡斋书怀",
        "preface": "",
        "paragraphs": [
            "肃徒辞汝颕，怀古独凄然。",
            "尚想文王化，犹思巢父贤。",
            "时移多谗巧，大道竟谁传。",
            "况是疾风起，悠悠旌斾悬。",
            "征鸟无返翼，归流不停川。",
            "已经霜雪下，乃验松柏坚。",
            "回首望城邑，迢迢间云烟。",
            "志士不伤物，小人皆自妍。",
            "感时惟责己，在道非怨天。",
            "从此适乐土，东归知几年。"
        ],
        "notes": "",
        "id": "c5f2bb9374feac48428ac40f7389dce6"
    },
    {
        "author": "薛据",
        "dynasty": "唐",
        "type": "诗",
        "rhythmic": "",
        "title": "出青门往南山下别业",
        "preface": "",
        "paragraphs": [
            "旧居在南山，夙驾自城阙。",
            "榛莽相蔽亏，去尔渐超忽。",
            "散漫余雪晴，苍茫季冬月。",
            "寒风吹长林，白日原上没。",
            "怀抱旷莫伸，相知阻胡越。",
            "弱年好栖隐，炼药在岩窟。",
            "及此离垢氛，兴来亦因物。",
            "末路期赤松，斯言庶不伐。"
        ],
        "notes": "",
        "id": "59389c8ef7488e3c49eb0e96df9f825a"
    },
    {
        "author": "薛据",
        "dynasty": "唐",
        "type": "诗",
        "rhythmic": "",
        "title": "泊震泽口",
        "preface": "",
        "paragraphs": [
            "日落草木阴，舟徒泊江汜。",
            "苍茫万象开，合沓闻风水。",
            "洄沿值渔翁，䆗窱逢樵子。",
            "云开天宇静，月明照万里。",
            "早鴈湖上飞，晨钟海边起。",
            "独坐嗟远游，登岸望孤洲。",
            "零落星欲尽，朣胧气渐收。",
            "行藏空自秉，智识仍未周。",
            "伍胥既仗劒，范蠡亦乘流。",
            "歌竟鼓楫去，三江多客愁。"
        ],
        "notes": "",
        "id": "d51bc4a33318265189df86ca00c43e98"
    },
    {
        "author": "薛据",
        "dynasty": "唐",
        "type": "诗",
        "rhythmic": "",
        "title": "题丹阳陶司马厅壁",
        "preface": "",
        "paragraphs": [
            "高鉴清洞彻，儒风入进难。",
            "诏书增宠命，才子益能官。",
            "门带山光晚，城临江水寒。",
            "唯余好文客，时得咏幽兰。"
        ],
        "notes": "",
        "id": "22aec35a4fab187389e25e94832170f8"
    },
    {
        "author": "薛据",
        "dynasty": "唐",
        "type": "诗",
        "rhythmic": "",
        "title": "古兴",
        "preface": "",
        "paragraphs": [
            "投珠恐见疑，抱玉但垂泣。",
            "道在君不举，功成叹何及。"
        ],
        "notes": "",
        "id": "0bd0e66b2ac91d7619e907a363533b5b"
    },
    {
        "author": "薛据",
        "dynasty": "唐",
        "type": "诗",
        "rhythmic": "",
        "title": "早发上东门",
        "preface": "",
        "paragraphs": [
            "十五能文西入秦，三十无家作路人。",
            "时命不将明主合，布衣空惹洛阳尘。"
        ],
        "notes": "",
        "id": "4ff19316a9d1001df315b67d8330628a"
    },
    {
        "author": "薛据",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "省署开文苑，沧浪学钓翁。",
            "穷冬时短晷，日尽西南天。"
        ],
        "notes": "",
        "id": "69cecc026901cce4b708816ec4481c7d"
    },
    {
        "author": "薛据",
        "dynasty": "唐",
        "type": "诗",
        "rhythmic": "",
        "title": "泛太湖",
        "preface": "",
        "paragraphs": [
            "万顷波涵一碧秋，飘飘随处任轻舟。",
            "踏歌听立忘机鹭，击楫惊飞熟梦鸥。",
            "烟水淡图山点翠，云霞丽景日抛毬。",
            "帆收不尽湖天景，何必蒹葭古渡头。",
            "（《古今图书集成·山川典》二八二《太湖部》）。"
        ],
        "notes": "",
        "id": "ca9ec9809624290d57af7cb1fe22b3b3"
    }
]