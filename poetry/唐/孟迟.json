[
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "发蕙风馆遇阴不见九华山有作",
        "preface": "",
        "paragraphs": [
            "我来淮阴城，千江万山无不经。",
            "山青水碧千万丈，奇峰急派何纵横。",
            "又闻九华山，山顶连青冥。",
            "太白有逸韵，使我西南行。",
            "一步一攀策，前行正鸡鸣。",
            "阴云冉冉忽飞起，千里万里危峥嵘。",
            "譬如天之有日蚀，使我昏沈犹不明。",
            "人家敲镜救不得，光阴却属贪狼星。",
            "恨亦不能通，言亦不足听。",
            "长鞭挥马出门去，是以九华为不平。"
        ],
        "notes": "",
        "id": "f4c7d90394296e6cab531e38caa2e3ab"
    },
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "寄浙右旧幕僚",
        "preface": "",
        "paragraphs": [
            "由来恶舌驷难追，自古无媒谤所归。",
            "勾践岂能容范蠡，李斯何暇救韩非。",
            "巨拳岂为鸡挥肋，强弩那因鼠发机。",
            "惭愧故人同鲍叔，此心江柳尚依依。"
        ],
        "notes": "",
        "id": "cf053c412fc9949b8fcb9921b41e59ca"
    },
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "壮士吟",
        "preface": "",
        "paragraphs": [
            "壮士何曾悲，悲即无回期。",
            "如何易水上，未歌泪先垂。"
        ],
        "notes": "",
        "id": "4688ef692397fadbb1a858996a66c229"
    },
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "徐波渡",
        "preface": "",
        "paragraphs": [
            "晓月千重树，春烟十里溪。",
            "过来还过去，此路不知迷。"
        ],
        "notes": "",
        "id": "516494f86a624b572cd465bafc6efb2f"
    },
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "题嘉祥驿",
        "preface": "",
        "paragraphs": [
            "树顶烟微绿，山根菊暗香。",
            "何人独鞭马，落日上嘉祥。"
        ],
        "notes": "",
        "id": "197b667e439007c28e435613d5209981"
    },
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "怀郑洎",
        "preface": "",
        "paragraphs": [
            "风兰舞幽香，雨叶堕寒滴。",
            "美人来不来，前山看向夕。"
        ],
        "notes": "",
        "id": "af7327eed708b9350376cb50ea4c9065"
    },
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "长信宫",
        "preface": "",
        "paragraphs": [
            "君恩已尽欲何归，犹有残香在舞衣。",
            "自恨身轻不如燕，春来还遶御帘飞。"
        ],
        "notes": "",
        "id": "703be3a9200a02cc510d4ef6ce21afbc"
    },
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "闺情",
        "preface": "",
        "paragraphs": [
            "山上有山归不得，湘江暮雨鹧鸪飞。",
            "蘼芜亦是王孙草，莫送春香入客衣。"
        ],
        "notes": "",
        "id": "abaa6a81777e39ce64347e6224907a23"
    },
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "莲塘",
        "preface": "",
        "paragraphs": [
            "脉脉低回殷袖遮，脸横秋水髻盘鸦。",
            "莲茎有刺不成折，尽日岸傍空看花。"
        ],
        "notes": "",
        "id": "f8a28806a9b464e12b4bf8673caf8d97"
    },
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "还淮却寄睢阳",
        "preface": "",
        "paragraphs": [
            "梁王池苑已苍然，满树斜阳极浦烟。",
            "尽日回头看不见，两行愁泪上南船。"
        ],
        "notes": "",
        "id": "ef9983306b489dccb9a5ae784a62634d"
    },
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "乌江",
        "preface": "",
        "paragraphs": [
            "中分岂是无遗策，百战空劳不逝骓。",
            "大叶固非人事及，乌江亭长又何知。"
        ],
        "notes": "",
        "id": "f4d8607d24d586c6b6fc347aab1209d5"
    },
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "新安故关",
        "preface": "",
        "paragraphs": [
            "汉帝英雄重武材，崇山险处凿门开。",
            "如今更有将军否，移取潼关向北来。"
        ],
        "notes": "",
        "id": "00bfcfa35430ea873c4988d6250076f5"
    },
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "广陵城",
        "preface": "",
        "paragraphs": [
            "红遶高台绿遶城，城边春草傍墙生。",
            "隋家不向此中尽，汴水应无东去声。"
        ],
        "notes": "",
        "id": "26b8f06cc84b93a418c1ab2002b1d3e2"
    },
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "过骊山",
        "preface": "",
        "paragraphs": [
            "冷日微烟渭水愁，华清宫树不胜秋。",
            "霓裳一曲千门锁，白尽梨园弟子头。"
        ],
        "notes": "",
        "id": "52b4331dbaee72cac87680ec7b1ec2a0"
    },
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "吴故宫",
        "preface": "",
        "paragraphs": [
            "越女歌长君且听，芙蓉香满水边城。",
            "岂知一日终非主，犹自如今有怨声。"
        ],
        "notes": "",
        "id": "70c0c6e376aade432a8d2147051dff7e"
    },
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "兰昌宫",
        "preface": "",
        "paragraphs": [
            "宫门两片掩埃尘，墙上无花草不春。",
            "谁见当时禁中事，阿娇解佩与何人。"
        ],
        "notes": "",
        "id": "5ff902c7cf4ff1a4a47ccfc217e1fa5a"
    },
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "宫人斜",
        "preface": "",
        "paragraphs": [
            "云惨烟愁苑路斜，路傍丘冢尽宫娃。",
            "茂陵不是同归处，空寄香魂著野花。"
        ],
        "notes": "",
        "id": "e5987a346acbcffffe9e18b5c7eb5bdc"
    },
    {
        "author": "孟迟",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "天地有时饶一掷，江山无主任平分。"
        ],
        "notes": "",
        "id": "5d4ad9e4b53347405cae7ecf39ea0124"
    }
]