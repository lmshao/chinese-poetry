[
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "横吹曲辞 长安道",
        "preface": "",
        "paragraphs": [
            "憧憧合合，八表一辙。",
            "黄尘雾合，车马火热。",
            "名汤风雨，利辗霜雪。",
            "千车万駄，半宿关月。",
            "上有尧禹，下有夔契。",
            "紫气银轮兮常覆金阙，仙掌捧日兮浊河澄澈。",
            "愚将草木兮有言，与华封人兮不别。"
        ],
        "notes": "",
        "id": "a7e002fc5400a2b3f6667616dde4ccf2"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "相和歌辞 蒿里",
        "preface": "",
        "paragraphs": [
            "兔不迟，乌更急，但恐穆王八骏，著鞭不及。",
            "所以蒿里，坟出蕺蕺，气凌云天，龙腾凤集，尽为风消土吃，狐掇蚁拾。",
            "黄金不啼玉不泣，白杨骚屑。",
            "乱风愁月，折碑石人。",
            "莽秽榛没，牛羊窸窣。",
            "时见牧童儿，弄枯骨。"
        ],
        "notes": "",
        "id": "8c914e9d51d3637e8adb276cc8390344"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "相和歌辞  苦寒行",
        "preface": "",
        "paragraphs": [
            "北风北风，职何严毒。",
            "摧壮士心，缩金乌足。",
            "冻云嚣嚣碍雪，一片下不得。",
            "声绕枯桑，根在沙塞。",
            "黄河彻底，顽直到海。",
            "一气搏束，万物无态。",
            "唯有吾庭前杉松树枝，枝枝健在。"
        ],
        "notes": "",
        "id": "52cb679e053efbaaee0ad096121cb8c9"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "相和歌辞 善哉行",
        "preface": "",
        "paragraphs": [
            "有美一人兮婉如清扬，识曲别音兮令姿煌煌。",
            "绣袂捧琴兮登君子堂，如彼萱草兮使我忧忘。",
            "欲赠之以紫玉尺，白银珰，久不见之兮湘水茫茫。"
        ],
        "notes": "",
        "id": "107d81dc0646f780fbe5e2ccb78b3e94"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "相和歌辞 上留田",
        "preface": "",
        "paragraphs": [
            "父不父，兄不兄，上留田，蝥贼生。",
            "徒陟冈，泪峥嵘，我欲使诸凡鸟雀，尽变为鹡鸰。",
            "我欲使诸凡草木，尽变为田荆。",
            "邻人歌，邻人歌，古风清，清风生。"
        ],
        "notes": "",
        "id": "7b8459c68f8312f819fbbe54aa553f95"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "相和歌辞 野田黄雀行",
        "preface": "",
        "paragraphs": [
            "高树风多，吹尔巢落。",
            "深蒿叶暖，宜尔依薄。",
            "莫近鸮类，珠网亦恶。",
            "饮野田之清水，食野田之黄粟。",
            "深花中睡，𡋯土里浴。",
            "如此即全胜啄太仓之谷，而更穿人屋。"
        ],
        "notes": "",
        "id": "9b300ed11db63e62a657be84fcbdbe02"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "相和歌辞 胡无人行",
        "preface": "",
        "paragraphs": [
            "霍嫖姚，赵充国，天子将之平朔漠。",
            "肉胡之肉，烬胡帐幄。",
            "千里万里，惟留胡之空壳。",
            "边风萧萧，榆叶初落。",
            "杀气昼赤，枯骨夜哭。",
            "将军既立殊勋，遂有胡无人曲。",
            "我闻之，天子富有四海，德被无垠。"
        ],
        "notes": "",
        "id": "cc36f6915f07f5a3411aa71e05fb6b49"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "相和歌辞 阳春曲",
        "preface": "",
        "paragraphs": [
            "为口莫学阮嗣宗，不言是非非至公。",
            "为手须似朱云辈，折槛英风至今在。",
            "男儿结发事君亲，须𢽾前贤多慷慨。",
            "历数雍熙房与杜，魏公姚公宋开府。"
        ],
        "notes": "",
        "id": "64a5d09529bdcbadfcc6f4ab5a0a3759"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "琴曲歌辞 白雪歌",
        "preface": "",
        "paragraphs": [
            "列鼎佩金章，泪眼看风枝。",
            "却思食藜藿，身作屠沽儿。",
            "负米无远近，所希升斗归。",
            "为人无贵贱，莫学鸡狗肥。",
            "斯言如不忘，别更无光辉。",
            "斯言如或忘，即安用人为。"
        ],
        "notes": "",
        "id": "31747767a7117dfad6bd13b586f31570"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "杂曲歌辞 君子有所思行 一",
        "preface": "",
        "paragraphs": [
            "我爱正考甫，思贤作商颂。",
            "我爱扬子云，理乱皆如凤。",
            "振衣中夜起，露花香旖旎。",
            "扑碎骊龙明月珠，敲出凤凰五色髓。",
            "陋卷萧萧风淅淅，缅想斯人胜珪璧。",
            "寂寥千载不相逢，无限区区尽虚掷。",
            "君不见沈约道，佳人不在兹，春光为谁惜。"
        ],
        "notes": "",
        "id": "e75141fe33a3596efba6950c578fc412"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "杂曲歌辞 君子有所思行 二",
        "preface": "",
        "paragraphs": [
            "安得龙猛笔，点石为黄金。",
            "散问酷吏家，使无贪残心。",
            "甘棠密叶成翠幄，颍凤不来天地塞。",
            "所以倾城人，如今不可得。"
        ],
        "notes": "",
        "id": "de83613ef586c00522def76d636c58ec"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "杂曲歌辞 少年行三首 一",
        "preface": "",
        "paragraphs": [
            "锦衣鲜华手擎鹘，闲行气貌多轻忽。",
            "稼穑艰难总不知，五帝三王是何物。"
        ],
        "notes": "",
        "id": "c13a61f94711343ead3127a515466550"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "杂曲歌辞 少年行三首 二",
        "preface": "",
        "paragraphs": [
            "自拳五色毬，迸入他人宅。",
            "却捉苍头奴，玉鞭打一百。"
        ],
        "notes": "",
        "id": "1daf29bb328ff338f52a1ad579f114e8"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "杂曲歌辞 少年行三首 三",
        "preface": "",
        "paragraphs": [
            "面白如削玉，猖狂曲江曲。",
            "马上黄金鞍，适来新赌得。"
        ],
        "notes": "",
        "id": "a91797aafef4a623109cb6e2ab45f9bf"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "杂曲歌辞 轻薄篇二首 一",
        "preface": "",
        "paragraphs": [
            "绣林锦野，春态相压。",
            "谁家少年，马蹏蹋蹋。",
            "鬬鸡走狗夜不归，一掷赌却如花妾。",
            "惟云不颠不狂，其名不彰。",
            "悲夫！。"
        ],
        "notes": "",
        "id": "d2639c1578ea836515c8275d14cc0379"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "杂曲歌辞 轻薄篇二首 二",
        "preface": "",
        "paragraphs": [
            "木落萧萧，蛩鸣唧唧。",
            "不觉朱蔫脸红，霜劫鬓漆。",
            "世途多事，泣向秋日。",
            "方吟少壮不努力，老大徒伤悲。"
        ],
        "notes": "",
        "id": "d92421c7d898e910e74c9fd4ee21bd8a"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "杂曲歌辞 行路难五首 一",
        "preface": "",
        "paragraphs": [
            "不会当时作天地，刚有多般愚与智。",
            "到头还用真宰心，何如上下皆清气。",
            "大道冥冥不知处，那堪顿得羲和辔。",
            "义不义兮仁不仁，拟学长生更容易。",
            "负心为炉复为火，缘木求鱼应且止。",
            "君不见烧金炼石古帝王，鬼火荧荧白杨里。"
        ],
        "notes": "",
        "id": "cb7be730180a5a4920abddb839c47677"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "杂曲歌辞 行路难五首 二",
        "preface": "",
        "paragraphs": [
            "君不见道傍废井生古木，本是骄奢贵人屋。",
            "几度美人照影来，素绠银缾濯纤玉。",
            "云飞雨散今如此，绣闼雕甍作荒谷。",
            "沸渭笙歌君莫夸，不应长是西家哭。",
            "休说遗编行者几，至竟终须合天理。",
            "败他成此亦何功，苏张终作多言鬼。",
            "行路难，行路难，不在羊肠里。"
        ],
        "notes": "",
        "id": "2e995759d3bba53cc480f282cda80413"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "杂曲歌辞 行路难五首 三",
        "preface": "",
        "paragraphs": [
            "九有茫茫共尧日，浪死虚生亦非一。",
            "清净玄音竟不闻，花眼酒肠暗如漆。",
            "或偶因片言只字登第光二亲，又不能献可替不航要津。",
            "口谈羲轩与周孔，履行不及屠沽人。",
            "行路难，行路难，日暮途远空悲叹。"
        ],
        "notes": "",
        "id": "f04edc3a04c9c30b8f80aafd554e3ca8"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "杂曲歌辞 行路难五首 四",
        "preface": "",
        "paragraphs": [
            "君不见道傍树有寄生枝，青青郁郁同荣衰。",
            "无情之物尚如此，为人不及还堪悲。",
            "父归坟兮未朝夕，已分黄金争田宅。",
            "高堂老母头似霜，心作数支泪常滴。",
            "我闻忽如负芒刺，不独为君空叹息。",
            "古人尺布犹可缝，浔阳义犬令人忆。",
            "寄言世上为人子，孝义团圆莫如此。"
        ],
        "notes": "",
        "id": "2e995759d3bba53cc480f282cda80413"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "杂曲歌辞 行路难五首 五",
        "preface": "",
        "paragraphs": [
            "君不见山高海深人不测，古往今来转青碧。",
            "浅近轻浮莫与交，池卑只解生荆棘。",
            "谁道黄金如粪土，张耳陈余断消息。",
            "行路难，行路难，君自看。"
        ],
        "notes": "",
        "id": "f437adfdf2859c1a3adaca78eaea22a3"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "杂曲歌辞 古离别",
        "preface": "",
        "paragraphs": [
            "离恨如旨酒，古今饮皆醉。",
            "只恐长江水，尽是儿女泪。",
            "伊余非此辈，送人空把臂。",
            "他日再相逢，清风动天地。"
        ],
        "notes": "",
        "id": "ca4dfc0b7a8911d7e288ccf13b9ff231"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "杂曲歌辞 杞梁妻",
        "preface": "",
        "paragraphs": [
            "秦之无道兮四海枯，筑长城兮遮北胡。",
            "筑人筑土一万里，杞梁贞妇嗁呜呜。",
            "上无父兮中无夫，下无子兮孤复孤。",
            "一号城崩塞色苦，再号杞梁骨出土。",
            "疲魂饥魄相逐归，陌上少年莫相非。"
        ],
        "notes": "",
        "id": "72c9683d54d87943a1557e47bea9855b"
    },
    {
        "author": "僧贯休",
        "dynasty": "唐",
        "type": "诗",
        "rhythmic": "",
        "title": "杂曲歌辞 夜夜曲",
        "preface": "",
        "paragraphs": [
            "蟪蛄切切风骚骚，芙蓉喷香蟾蜍高。",
            "孤灯耿耿征妇劳，更深扑落金错刀。"
        ],
        "notes": "",
        "id": "bc9055b680873aa79dfa68a91d268d15"
    }
]