[
    {
        "author": "刘祎之",
        "dynasty": "唐",
        "type": "诗",
        "rhythmic": "",
        "title": "奉和太子纳妃太平公主出降",
        "preface": "",
        "paragraphs": [
            "梦梓光青陛，秾桃蔼紫宫。",
            "德优宸念远，礼备国姻崇。",
            "万户声明发，三条骑吹通。",
            "香轮送重景，彩斾引仙虹。"
        ],
        "notes": "",
        "id": "5c9384fa62edf45c9e9ea0b4ef2ce130"
    },
    {
        "author": "刘祎之",
        "dynasty": "唐",
        "type": "诗",
        "rhythmic": "",
        "title": "奉和别越王",
        "preface": "",
        "paragraphs": [
            "周屏辞金殿，梁骖整玉珂。",
            "管声依折柳，琴韵动流波。",
            "鹤盖分阴促，龙轩别念多。",
            "延襟小山路，还起大风歌。"
        ],
        "notes": "",
        "id": "0ad0bb2cdbb648b90d38fe19b86851ae"
    },
    {
        "author": "刘祎之",
        "dynasty": "唐",
        "type": "诗",
        "rhythmic": "",
        "title": "酬郑沁州",
        "preface": "",
        "paragraphs": [
            "麒阁一代良，熊轩千里躅。",
            "缉图昭国典，按部留宸瞩。",
            "匪厌承明庐，伫兼司隶局。",
            "芸书暂辍载，竹使方临俗。",
            "节变风绪高，秋深露华溽。",
            "寒山敛轻霭，霁野澄初旭。",
            "已切长年悲，谁堪岐路促。",
            "遥林征马迅，别馆嘶骖跼。",
            "雅赠响𪭢金，索居暌倚玉。",
            "凄断离鸿引，劳歌思足曲。"
        ],
        "notes": "",
        "id": "c7bcc5890de5dc0765ba15b4172571aa"
    },
    {
        "author": "刘祎之",
        "dynasty": "唐",
        "type": "诗",
        "rhythmic": "",
        "title": "孝敬皇帝挽歌",
        "preface": "",
        "paragraphs": [
            "戒奢虚蜃辂，锡号纪鸿名。",
            "地叶苍梧野，途经紫聚城。",
            "重照掩寒色，晨飙断曙声。",
            "一随仙骥远，霜雪愁阴生。"
        ],
        "notes": "",
        "id": "be16f23c127d94bd011e2c1bfbd8effb"
    },
    {
        "author": "刘祎之",
        "dynasty": "唐",
        "type": "诗",
        "rhythmic": "",
        "title": "九成宫秋初应诏",
        "preface": "",
        "paragraphs": [
            "帝圃疏金阙，仙台驻玉銮。",
            "野分鸣𬸚岫，路接宝鸡坛。",
            "林树千霜积，山宫四序寒。",
            "蝉急知秋早，莺疎觉夏阑。",
            "怡神紫气外，凝睇白云端。",
            "舜海词波发，空惊游圣难。"
        ],
        "notes": "",
        "id": "4a3519ce7f59b49177a66f489f5396a0"
    }
]