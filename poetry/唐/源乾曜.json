[
    {
        "author": "源乾曜",
        "dynasty": "唐",
        "type": "诗",
        "rhythmic": "",
        "title": "奉和圣制送张说上集贤学士赐宴",
        "preface": "",
        "paragraphs": [
            "盛业光书府，征人尽国英。",
            "丝纶贤得相，群俊学为名。",
            "宠命垂天锡，崇恩发睿情。",
            "熏风清禁籞，文殿述皇明。",
            "日霁庭阴出，池曛水气生。",
            "欢娱此无限，诗酒自相迎。"
        ],
        "notes": "",
        "id": "a43376ae45439c78493b6d77bade9da1"
    },
    {
        "author": "源乾曜",
        "dynasty": "唐",
        "type": "诗",
        "rhythmic": "",
        "title": "奉和御制乾曜与张说宋璟同日上官命宴都堂赐诗",
        "preface": "",
        "paragraphs": [
            "睿作超千古，湛恩育万人。",
            "递迁俱荷泽，同拜忽为邻。",
            "道合徽音畅，芳辰景命新。",
            "鼓钟崇享礼，鹓鹭集朝伦。",
            "窃位思官谤，凋容谢木春。",
            "慙多无以叙，拙备实难陈。",
            "进绶怀三少，承光尽百身。",
            "自当归第日，何幸列宫臣。"
        ],
        "notes": "",
        "id": "02b666c6550ae8d06dd1f49dc3f80569"
    },
    {
        "author": "源乾曜",
        "dynasty": "唐",
        "type": "诗",
        "rhythmic": "",
        "title": "奉和圣制送张尚书巡边",
        "preface": "",
        "paragraphs": [
            "匈奴迩河朔，汉地须戎旅。",
            "天子择英才，朝端出监抚。",
            "流星下阊阖，宝钺专公辅。",
            "礼物生光辉，宸章备恩诩。",
            "有征视矛戟，制胜唯樽俎。",
            "彼美何壮哉，桓桓擅斯举。",
            "声华振台阁，功德标文武。",
            "奉国知命轻，忘家以身许。",
            "安人在勤恤，保大殚襟俯。",
            "此外无异言，同情报明主。"
        ],
        "notes": "",
        "id": "ce28766320ab5853465604aeae56d86a"
    },
    {
        "author": "源乾曜",
        "dynasty": "唐",
        "type": "诗",
        "rhythmic": "",
        "title": "禅社首乐章",
        "preface": "",
        "paragraphs": [
            "灵具醉，杳熙熙。",
            "灵将往，眇禗禗。",
            "愿明德，吐正词。",
            "烂遗光，流祯祺。"
        ],
        "notes": "",
        "id": "ae917a463a90aedbe26bbb4ee344d678"
    }
]