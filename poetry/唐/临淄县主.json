[
    {
        "author": "临淄县主",
        "dynasty": "唐",
        "type": "诗",
        "rhythmic": "",
        "title": "与独孤穆冥会诗 一",
        "preface": "",
        "paragraphs": [
            "江都昔丧乱，阙下多搆兵。",
            "豺虎恣吞噬，干戈日纵横。",
            "逆徒自外至，半夜开重城。",
            "膏血浸宫殿，刀枪倚簷楹。",
            "今知从逆者，廼是公与卿。",
            "白刃汚黄屋，邦家遂因倾。",
            "疾风知劲草，世乱识忠臣。",
            "哀哀独孤公，临死乃结缨。",
            "天地既板荡，云雷时未亨。",
            "今者二百载，幽怀犹未平。",
            "山河风月古，陵寝露烟青。",
            "君子秉祖德，方垂忠烈名。",
            "华轩一惠顾，土室以为荣。",
            "丈夫立志操，存没感其情。",
            "求义若可托，谁能抱幽贞。"
        ],
        "notes": "",
        "id": "e1633aec0aaf134160076760a9af4bce"
    },
    {
        "author": "临淄县主",
        "dynasty": "唐",
        "type": "诗",
        "rhythmic": "",
        "title": "与独孤穆冥会诗 二",
        "preface": "",
        "paragraphs": [
            "皇天昔降祸，隋室若缀旒。",
            "患难在双阙，干戈连九州。",
            "出门皆凶竖，所向多逆谋。",
            "白日忽然暮，颓波不可收。",
            "望夷既结衅，宗社亦贻羞。",
            "温室兵始合，宫闱血已流。",
            "悯哉吹箫子，悲啼下凤楼。",
            "霜刃徒见逼，玉笄不可求。",
            "罗襦遗侍者，粉黛成仇雠。",
            "邦国已沦覆，余生誓不留。",
            "英英将军祖，独以社稷忧。",
            "丹血溅黼扆，丰肌染戈矛。",
            "今来见禾黍，尽日悲宗周。",
            "玉树已寂寞，泉台千万秋。",
            "感兹一顾重，愿以死节酬。",
            "幽显傥不昧，终焉契绸缪。"
        ],
        "notes": "",
        "id": "9308908efc9d87e825b24fab9473e68a"
    },
    {
        "author": "临淄县主",
        "dynasty": "唐",
        "type": "诗",
        "rhythmic": "",
        "title": "与独孤穆冥会诗 三",
        "preface": "",
        "paragraphs": [
            "平阳县中树，久作广陵尘。",
            "不意何郎至，黄泉重见春。"
        ],
        "notes": "",
        "id": "87451a493c900eb1206368e389f1243f"
    },
    {
        "author": "临淄县主",
        "dynasty": "唐",
        "type": "诗",
        "rhythmic": "",
        "title": "与独孤穆冥会诗 四",
        "preface": "",
        "paragraphs": [
            "今闺久无主，罗袂坐生尘。",
            "愿作吹箫伴，同为骑凤人。"
        ],
        "notes": "",
        "id": "3283d54d3ae5a7e6233460f7444e14e8"
    },
    {
        "author": "临淄县主",
        "dynasty": "唐",
        "type": "诗",
        "rhythmic": "",
        "title": "与独孤穆冥会诗 五",
        "preface": "",
        "paragraphs": [
            "朱轩下长路，青草启孤坟。",
            "犹胜阳台上，空看朝暮云。"
        ],
        "notes": "",
        "id": "5886bc2c69740d54da7038ef1f871d03"
    },
    {
        "author": "临淄县主",
        "dynasty": "唐",
        "type": "诗",
        "rhythmic": "",
        "title": "与独孤穆冥会诗 六",
        "preface": "",
        "paragraphs": [
            "露草芊芊，颓茔未迁。",
            "自我居此，于今几年。",
            "与君先祖，畴昔恩波。",
            "死生契阔，忽此相过。",
            "谁谓佳期，寻当别离。",
            "俟君之北，携手同归。"
        ],
        "notes": "",
        "id": "78d6127430693d4e9eeee43821ac3636"
    },
    {
        "author": "临淄县主",
        "dynasty": "唐",
        "type": "诗",
        "rhythmic": "",
        "title": "与独孤穆冥会诗 七",
        "preface": "",
        "paragraphs": [
            "伊彼维扬，在天一方。",
            "驱马悠悠，忽来异乡。",
            "情通幽显，获此相见。",
            "义感畴昔，言存缱绻。",
            "清江桂洲，可以遨游。",
            "惟子之故，不遑淹留。"
        ],
        "notes": "",
        "id": "2d3fa46b1f4229254cdc260cce53b0fb"
    }
]