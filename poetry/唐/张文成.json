[
    {
        "author": "张文成",
        "dynasty": "唐",
        "type": "诗",
        "rhythmic": "",
        "title": "游仙窟诗 赠崔十娘",
        "preface": "",
        "paragraphs": [
            "今朝忽见渠姿首，不觉殷勤著心口。",
            "令人频作许叮咛，渠家太剧难求守。",
            "端坐剩心惊，愁来益不平。",
            "看时未必相看死，难时那许太难生。",
            "沈吟处幽室，相思转成疾。",
            "自恨往还疎，谁肯交游密。",
            "夜夜空知心失眼，朝朝无便投胶漆。",
            "园里花开不避人，闺中面子翻羞出。",
            "如今寸步阻天津，伊处留心更觅新。",
            "莫言长有千金面，终归变作一抄尘。",
            "生前有日但为乐，死后无春更著人。",
            "祗可徜徉一生意，何须负持百年身。"
        ],
        "notes": "",
        "id": "ca2655fd18ca5230ea4aaff69dd3f0c0"
    },
    {
        "author": "张文成",
        "dynasty": "唐",
        "type": "诗",
        "rhythmic": "",
        "title": "游仙窟诗 又赠十娘",
        "preface": "",
        "paragraphs": [
            "薰香四面合，光色两边披。",
            "锦障划然卷，罗帷垂半欹。",
            "红颜杂绿黛，无处不相宜。",
            "艳色浮妆粉，含香乱口脂。",
            "鬓欺蝉鬓非成鬓，眉笑蛾眉不见眉。",
            "见许实娉婷，何处不轻盈。",
            "可怜娇里面，可爱语中声。",
            "婀娜腰支细细许，䁠䀨眼子长长馨。",
            "巧儿旧来携未得，画匠迎生模不成。",
            "相看未相识，倾城复倾国。",
            "迎风帔子郁金香，照日裙裾石榴色。",
            "口上珊瑚耐拾取，颊里芙蓉堪摘得。",
            "闻名腹肚已猖狂，见面精神更迷惑。",
            "心肝恰欲摧，踊跃不能裁。",
            "徐行步步香风散，欲语时时梅子开。",
            "靥疑织女留星去，眉似姮娥送月来。",
            "含娇窈窕迎前出，忍笑嫈嫇返却回。"
        ],
        "notes": "",
        "id": "d1b297915a5593736131b324343ada8c"
    },
    {
        "author": "张文成",
        "dynasty": "唐",
        "type": "诗",
        "rhythmic": "",
        "title": "游仙窟诗 咏崔五嫂",
        "preface": "",
        "paragraphs": [
            "奇异妍雅，貌特惊新。",
            "眉间月出疑争夜，颊上花开似鬬春。",
            "细腰偏爱转，笑脸特宜嚬。",
            "真成物外奇稀物，实是人间断绝人。",
            "自然能举止，可念无方比。",
            "能令公子百重生，巧使王孙千回死。",
            "黑云裁两鬓，白雪分双齿。",
            "织成锦绣骐𬴊儿，判绣裙腰鹦鹉子。",
            "触处尽开怀，何曾有不佳。",
            "机关大雅妙，行步绝𡟛娃。",
            "傍人一一丹罗韈，侍婢三三绿线鞵。",
            "黄龙透入黄金钏，白燕飞来白玉钗。"
        ],
        "notes": "",
        "id": "a6141310e09d83cedc360010f555526c"
    },
    {
        "author": "张文成",
        "dynasty": "唐",
        "type": "诗",
        "rhythmic": "",
        "title": "游仙窟诗 咏双树",
        "preface": "",
        "paragraphs": [
            "新华发两树，分香遍一林。",
            "迎风转细影，向日动轻阴。",
            "戏蜂时隐见，飞蝶远追寻。",
            "承闻欲采摘，若个动君心。"
        ],
        "notes": "",
        "id": "d7b0f70874e880f384b0b3e5facac4e1"
    },
    {
        "author": "张文成",
        "dynasty": "唐",
        "type": "诗",
        "rhythmic": "",
        "title": "游仙窟诗 咏花",
        "preface": "",
        "paragraphs": [
            "风吹遍树紫，日照满地丹。",
            "若为交暂折，擎就掌中看。"
        ],
        "notes": "",
        "id": "fb0fc2a14a9135fbb234f11bfc293d45"
    },
    {
        "author": "张文成",
        "dynasty": "唐",
        "type": "诗",
        "rhythmic": "",
        "title": "游仙窟诗 游后园",
        "preface": "",
        "paragraphs": [
            "昔时过小苑，今朝戏后园。",
            "两岁梅花匝，三春柳色繁。",
            "水明鱼影静，林翠鸟歌喧。",
            "何须杏树岭，即是桃花源。"
        ],
        "notes": "",
        "id": "f141f0aead9b966cfb99b66a76725207"
    },
    {
        "author": "张文成",
        "dynasty": "唐",
        "type": "诗",
        "rhythmic": "",
        "title": "游仙窟诗 代蜂子答十娘",
        "preface": "",
        "paragraphs": [
            "触处寻芳树，都虑少物华。",
            "试从香处觅，正值可怜花。"
        ],
        "notes": "",
        "id": "04b82bcf9bce23b47a8e77931e5815d0"
    },
    {
        "author": "张文成",
        "dynasty": "唐",
        "type": "诗",
        "rhythmic": "",
        "title": "游仙窟诗 别十娘",
        "preface": "",
        "paragraphs": [
            "忽然闻道别，愁来不自禁。",
            "眼下千行泪，肠悬一寸心。",
            "两劒俄分匣，双凫忽异林。",
            "慇懃惜玉体，勿使外人侵。"
        ],
        "notes": "",
        "id": "826b52168061b490ca823d537fcda933"
    },
    {
        "author": "张文成",
        "dynasty": "唐",
        "type": "诗",
        "rhythmic": "",
        "title": "游仙窟诗 扬州青铜镜留与十娘",
        "preface": "",
        "paragraphs": [
            "仙人好负局，隐士屡潜观。",
            "映水菱花散，临风竹影寒。",
            "月下时惊鹊，池边独舞鸾。",
            "若道人心变，从渠照胆看。"
        ],
        "notes": "",
        "id": "abe19168ea366c8f9f86eab5a71c61c4"
    },
    {
        "author": "张文成",
        "dynasty": "唐",
        "type": "诗",
        "rhythmic": "",
        "title": "游仙窟诗 赠十娘",
        "preface": "",
        "paragraphs": [
            "人去悠悠隔两天，未审迢迢度几年。",
            "纵使身游万里外，终归意在十娘边。"
        ],
        "notes": "",
        "id": "dc995dfcb2abd6359991c896ed822625"
    }
]