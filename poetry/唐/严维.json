[
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "酬耿拾遗题赠",
        "preface": "",
        "paragraphs": [
            "掩扉常自静，驿吏忽传呼。",
            "水巷惊驯鸟，藜床起病躯。",
            "顾身悲欲老，戒子力为儒。",
            "明日公西去，烟霞复作徒。"
        ],
        "notes": "",
        "id": "d0314dc9799d77abe4cc4e4d2a769f4e"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "酬王侍御西陵渡见寄",
        "preface": "",
        "paragraphs": [
            "前年万里别，昨日一封书。",
            "郢曲西陵渡，秦官使者车。",
            "柳塘薰昼日，花水溢春渠。",
            "若不嫌鸡黍，先令扫弊庐。"
        ],
        "notes": "",
        "id": "93fbf86fa7bc9672eae6c7de7322ee01"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "酬刘员外见寄",
        "preface": "",
        "paragraphs": [
            "苏耽佐郡时，近出白云司。",
            "药补清羸疾，窗吟绝妙词。",
            "柳塘春水慢，花坞夕阳迟。",
            "欲识怀君意，明朝访檝师。"
        ],
        "notes": "",
        "id": "f451cac726242a1c066e5820266c0290"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "同韩员外宿云门寺",
        "preface": "",
        "paragraphs": [
            "小岭路难近，仙郎此夕过。",
            "潭空观月定，涧静见云多。",
            "竹翠烟深锁，松声雨点和。",
            "万缘俱不有，对境自垂萝。"
        ],
        "notes": "",
        "id": "3f2d148e3b75fac12d8fc99118d60295"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "酬诸公宿镜水宅",
        "preface": "",
        "paragraphs": [
            "幸免低头向府中，贵将藜藿与君同。",
            "阳雁呌霜来枕上，寒山映月在湖中。",
            "诗书何德名夫子，草木推年长数公。",
            "闻道汉家偏尚少，此身那此访芝翁。"
        ],
        "notes": "",
        "id": "951aa868e7cb03ce23fffcbeb1a7de0b"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "送薛尚书入蜀",
        "preface": "",
        "paragraphs": [
            "卑情不敢论，拜首入辕门。",
            "列郡诸侯长，登朝八座尊。",
            "凝笳临水发，行斾向风飜。",
            "几许遗黎泣，同怀父母恩。"
        ],
        "notes": "",
        "id": "8b1d05c3121796f7ed66aba0b8e320a9"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "送李秘书往儋州",
        "preface": "",
        "paragraphs": [
            "魑魅曾为伍，蓬莱近拜郎。",
            "臣心瞻北阙，家事在南荒。",
            "莎草山城小，毛洲海驿长。",
            "玄成知必大，宁是泛沧浪。"
        ],
        "notes": "",
        "id": "b2fb8fe5b4113872ae016eade798c484"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "送人入金华",
        "preface": "",
        "paragraphs": [
            "明月双溪水，清风八咏楼。",
            "昔年为客处，今日送君游。"
        ],
        "notes": "",
        "id": "33086780fa09b1d9c6eef6ac37b17648"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "送崔峒使往睦州兼寄薛司户",
        "preface": "",
        "paragraphs": [
            "如今相府用英髦，独往南州肯告劳。",
            "冰水近开渔浦出，雪云初卷定山高。",
            "木奴花映桐庐县，青雀舟随白露涛。",
            "使者应须访廉吏，府中惟有范功曹。"
        ],
        "notes": "",
        "id": "f58c007124040e7e79c8b89a46612365"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "送房元直赴北京",
        "preface": "",
        "paragraphs": [
            "犹道楼兰十万师，书生匹马去何之。",
            "临歧未断归家目，望月空吟出塞诗。",
            "常欲激昂论上策，不应憔悴老明时。",
            "遥知到日逢寒食，彩笔长裾会晋祠。"
        ],
        "notes": "",
        "id": "6e91aea5590ffb054878699b4c64e097"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "荆溪馆呈丘义兴",
        "preface": "",
        "paragraphs": [
            "失路荆溪上，依人忽暝投。",
            "长桥今夜月，阳羡古时州。",
            "野烧明山郭，寒更出县楼。",
            "先生能馆我，无事五湖游。"
        ],
        "notes": "",
        "id": "0480f49540f453fdd0c7a89c65e5f2e6"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "一公新泉",
        "preface": "",
        "paragraphs": [
            "山下新泉出，泠泠北去源。",
            "落池才有响，喷石未成痕。",
            "独映孤松色，殊分众鸟喧。",
            "唯当清夜月，观此启禅门。"
        ],
        "notes": "",
        "id": "28c15137a3305abe0f9b0a40356913d2"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "奉试水精环",
        "preface": "",
        "paragraphs": [
            "王室符长庆，环中得水精。",
            "任圆循不极，见素质仍贞。",
            "信是天然瑞，非因朴斲成。",
            "无瑕胜玉美，至洁过冰清。",
            "未肯齐珉价，宁同杂佩声。",
            "能衔任黄雀，亦欲应时明。"
        ],
        "notes": "",
        "id": "a9b1d2e3889528f1a456c761b3259e7a"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "自云阳归晚泊陆澧宅",
        "preface": "",
        "paragraphs": [
            "天阴行易晚，前路故人居。",
            "孤棹所思久，寒林相见初。",
            "闲灯忘夜水，清漏任更疎。",
            "明发还须去，离家几岁除。"
        ],
        "notes": "",
        "id": "4bb56c14c7a317a8a44e160b5d1a0bf2"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "九日陪崔郎中北山䜩",
        "preface": "",
        "paragraphs": [
            "上客南台至，重阳此会文。",
            "菊芳寒露洗，杯翠夕阳曛。",
            "务简人同醉，溪闲鸟自群。",
            "府中官最小，唯有孟参军。"
        ],
        "notes": "",
        "id": "f25b7b20b1766d2d279fb5e90574e364"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "留别邹绍刘长卿",
        "preface": "",
        "paragraphs": [
            "中年从一尉，自笑此身非。",
            "道在甘微禄，时难耻息机。",
            "晨趋本郡府，书掩故山扉。",
            "待见干戈毕，何妨更采薇。"
        ],
        "notes": "",
        "id": "b1e7d62ccf92bdaa8d9acc89cb45426b"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "书情献相公",
        "preface": "",
        "paragraphs": [
            "年来白发欲星星，误却生涯是一经。",
            "魏阙望中何日见，商歌奏罢复谁听。",
            "孤根独弃慙山木，弱质无成状水萍。",
            "今日更须询哲匠，不应休去老岩扃。"
        ],
        "notes": "",
        "id": "6f734fcd573c888c386a5847a7ffd7ef"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "赠送朱放",
        "preface": "",
        "paragraphs": [
            "昔年居汉水，日醉习家池。",
            "道胜迹常在，名高身不知。",
            "欲依天目住，新自始宁移。",
            "生事曾无长，惟将白接䍠。"
        ],
        "notes": "",
        "id": "b5b60759c99fb70c20f5249d2392d8c4"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "剡中赠张卿侍御",
        "preface": "",
        "paragraphs": [
            "辟疆年正少，公子贵初还。",
            "早列月卿位，新参柱史班。",
            "千夫驰驿道，驷马入家山。",
            "深巷乌衣盛，高门画戟闲。",
            "逶迤天乐下，照耀剡溪间。",
            "自贱游章句，空为衰草颜。"
        ],
        "notes": "",
        "id": "7ca8256a802267680c12e8dcd098fcb7"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "赠万经",
        "preface": "",
        "paragraphs": [
            "万公长慢世，昨日又隳官。",
            "纵酒真彭泽，论诗得建安。",
            "家山伯禹穴，别墅小长干。",
            "輙有时人至，窗前白眼看。"
        ],
        "notes": "",
        "id": "edb2b2f0eb0d2eac099e997011773737"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "书情上李苏州",
        "preface": "",
        "paragraphs": [
            "东土苗人尚有残，皇皇亚相出朝端。",
            "手持国宪群僚畏，口喻天慈百姓安。",
            "礼数自怜今日绝，风流空计往年欢。",
            "误著青袍将十载，忍令渔浦却垂竿。"
        ],
        "notes": "",
        "id": "ad599fa476cd7d60d83902d6c5792de8"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "余姚祗役奉简鲍参军",
        "preface": "",
        "paragraphs": [
            "童年献赋在皇州，方寸思量君与侯。",
            "万事无成新白首，两春虚掷对沧流。",
            "歌诗盛赋文星动，箫管新亭晦日游。",
            "知己欲依何水部，乡人今正贱东丘。"
        ],
        "notes": "",
        "id": "8ba33da18eb59822214861267dc8a16e"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "奉和独孤中丞游云门寺",
        "preface": "",
        "paragraphs": [
            "绝壑开花界，耶溪极上源。",
            "光辉三独坐，登陟五云门。",
            "深木鸣驺驭，晴山曜武贲。",
            "乱泉观坐卧，疎磬发朝昏。",
            "苍翠新秋色，莓苔积雨痕。",
            "上方看度鸟，后夜听吟猿。",
            "异迹焚香对，新诗酌茗论。",
            "归来还抚俗，诸老莫攀辕。"
        ],
        "notes": "",
        "id": "3bb530ad55f49dfd34573d3d1dd1bcf6"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "奉和皇甫大夫夏日游花严寺",
        "preface": "",
        "paragraphs": [
            "初第华严会，王家少长行。",
            "到宫龙节驻，礼塔雁行成。",
            "莲界千峰静，梅天一雨清。",
            "禅庭未可恋，圣主寄苍生。"
        ],
        "notes": "",
        "id": "bd2d5fbabfe615cb887c55549f3c7364"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "宿法华寺",
        "preface": "",
        "paragraphs": [
            "一夕雨沈沈，哀猨万木阴。",
            "天龙来护法，长老密看心。",
            "鱼梵空山静，纱灯古殿深。",
            "无生久已学，白发浪相侵。"
        ],
        "notes": "",
        "id": "1ad4e36caf77a6155e2829027c3d4853"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "题茅山李尊师所居",
        "preface": "",
        "paragraphs": [
            "天师百岁少如童，不到山中更不逢。",
            "洗药每临新瀑水，步虚时遶最高峰。",
            "篱根五月留残雪，座右千年荫古松。",
            "此去人寰知近远，回看路隔一重重。"
        ],
        "notes": "",
        "id": "ec8006cb54eb97f53efc6d5e21886d23"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "送薛居士和州读书",
        "preface": "",
        "paragraphs": [
            "孤云独鹤共悠悠，万卷经书一叶舟。",
            "楚地巢城民舍少，烟村社树鹭湖秋。",
            "蒿莱织妾晨炊黍，隅落耕童夕放牛。",
            "年少不应辞苦节，诸生若遇亦封侯。"
        ],
        "notes": "",
        "id": "b4eca2441939926b5ee95571e2487e98"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "送李端",
        "preface": "",
        "paragraphs": [
            "故关衰草遍，离别正堪悲。",
            "路出寒云外，人归暮雪时。",
            "少孤为客早，多难识君迟。",
            "揜泣空相向，风尘何所期。"
        ],
        "notes": "",
        "id": "e97bd835e22cc10c747145863baca121"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "宿天竺寺",
        "preface": "",
        "paragraphs": [
            "方外主人名道林，怕将水月净身心。",
            "居然对我说无我，寂历山深将夜深。"
        ],
        "notes": "",
        "id": "ca151bc325ee87f601a7da53082caad1"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "丹阳送韦参军",
        "preface": "",
        "paragraphs": [
            "丹阳郭里送行舟，一别心知两地秋。",
            "日晚江南望江北，寒鸦飞尽水悠悠。"
        ],
        "notes": "",
        "id": "9a54b2d87cc45a9e50bff5857c2fe848"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "入唐溪",
        "preface": "",
        "paragraphs": [
            "啸终万籁起，吹去当溪云。",
            "环屿或明昧，远峰尚氛氲。",
            "雨新翠叶发，夜早玄象分。",
            "金涧流不尽，入山深更闻。"
        ],
        "notes": "",
        "id": "98464915d1982d3f732142fbbc946e1d"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "送桃岩成上人归本寺",
        "preface": "",
        "paragraphs": [
            "长老归缘起，桃花忆旧岩。",
            "清晨云抱石，深夜月笼杉。",
            "道具门人捧，斋粮谷鸟衔。",
            "余生愿依止，文字欲三缄。"
        ],
        "notes": "",
        "id": "70624f5b88d495157b99e5c65dde98eb"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "酬普选二上人期相会见寄",
        "preface": "",
        "paragraphs": [
            "本意宿东林，因听子贱琴。",
            "遥知大小朗，已断去来心。",
            "夜静溪声近，庭寒月色深。",
            "宁知尘外意，定后便成吟。"
        ],
        "notes": "",
        "id": "daee9bafbed06e1d357c123dc8fcbe04"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "相里使君宅听澄上人吹小管",
        "preface": "",
        "paragraphs": [
            "秦僧吹竹闭秋城，早在梨园称主情。",
            "今夕襄阳山太守，座中流泪听商声。"
        ],
        "notes": "",
        "id": "9158322c6d22abf9f89e70eb32528905"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "赠别至弘上人",
        "preface": "",
        "paragraphs": [
            "最称弘偃少，早岁草茆居。",
            "年老从僧律，生知解佛书。",
            "衲衣求坏帛，野饭拾春蔬。",
            "章句无求断，时中学有余。"
        ],
        "notes": "",
        "id": "3b7e2a5fd500bef0577d92188fcb8a08"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "奉和刘祭酒伤白马",
        "preface": "",
        "paragraphs": [
            "沛艾如龙马，来从上苑中。",
            "棣华恩见赐，伯舅礼仍崇。",
            "镜点黄金眼，花开白雪騣。",
            "性柔君子德，足逸大王风。",
            "色照鸣珂静，声连喷玉雄。",
            "食场恩未尽，过隟命旋终。",
            "练影依云没，银鞍向月空。",
            "仍闻乐府唱，犹念代劳功。"
        ],
        "notes": "",
        "id": "24a94f0e35cfb477fdfdb997e7ed47eb"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "哭灵一上人",
        "preface": "",
        "paragraphs": [
            "一公何不住，空有远公名。",
            "共说岑山路，今时不可行。",
            "旧房松更老，新塔草初生。",
            "经论传缁侣，文章遍墨卿。",
            "禅林枝干折，法宇栋梁倾。",
            "谁复修僧史，应知传已成。"
        ],
        "notes": "",
        "id": "8e72ed9ed9ffb164d134500d3845d8d6"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "题鲍行军小阁",
        "preface": "",
        "paragraphs": [
            "宇下无留事，经营意独新。",
            "文房已得地，相阁是推轮。",
            "席上招贤急，山阴对雪频。",
            "虚明先旦暮，启闭异冬春。",
            "谈笑兵家法，逢迎幕府宾。",
            "还将负暄处，时借在阴人。"
        ],
        "notes": "",
        "id": "c2645c6baaf455968926c6156a8ec950"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "陪皇甫大夫谒禹庙",
        "preface": "",
        "paragraphs": [
            "竹使羞殷荐，松龛拜夏祠。",
            "为鱼歌德后，舞羽降神时。",
            "文卫瞻如在，精灵信有期。",
            "夕阳陪醉止，塘上鸟咸迟。"
        ],
        "notes": "",
        "id": "6d90dab2b2ce28c06a6a750d3b1e1750"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "同王徴君湘中有怀",
        "preface": "",
        "paragraphs": [
            "八月洞庭秋，潇湘水北流。",
            "还家万里梦，为客五更愁。",
            "不用看书帙，偏宜上酒楼。",
            "故人京洛满，何日复同游。"
        ],
        "notes": "",
        "id": "19f916855b5c9ca3d5bfbe87c0847435"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "奉和皇甫大夫祈雨应时雨降",
        "preface": "",
        "paragraphs": [
            "致和知必感，岁旱未书灾。",
            "伯禹明灵降，元戎祷请来。",
            "九成陈夏乐，三献奉殷罍。",
            "掣曳旗交电，铿锵鼓应雷。",
            "行云依盖转，飞雨逐车回。",
            "欲识皇天意，为霖贶在哉。"
        ],
        "notes": "",
        "id": "0d9cfd80309b08bb65ae9e3529a080e3"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "赠别刘长卿时赴河南严中丞幕府",
        "preface": "",
        "paragraphs": [
            "早见登郎署，同时迹下僚。",
            "几年江路永，今去国门遥。",
            "文变骚人体，官移汉帝朝。",
            "望山吟度日，接枕话通宵。",
            "万里趋公府，孤帆恨信潮。",
            "匡时知已老，圣代耻逃尧。"
        ],
        "notes": "",
        "id": "5b6c34795e72de1f450c595187a32d50"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "晦日宴游",
        "preface": "",
        "paragraphs": [
            "晦日湔裾俗，春楼致酒时。",
            "出山还已醉，谢客旧能诗。",
            "溪柳薰晴浅，岩花待闰迟。",
            "为邦久无事，比屋自熙熙。"
        ],
        "notes": "",
        "id": "d35b88ae513d871ad895ecb200c0f372"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "夏日纳凉",
        "preface": "",
        "paragraphs": [
            "山阴过野客，镜里接仙郎。",
            "盥漱临寒水，褰闱入夏堂。",
            "杉松交日影，枕簟上湖光。",
            "衮衮承嘉话，清风纳晚凉。"
        ],
        "notes": "",
        "id": "7d39da655015999abfbeb62def8a1563"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "僧房避暑",
        "preface": "",
        "paragraphs": [
            "支公好闲寂，庭宇爱林篁。",
            "幽旷无烦暑，恬和不可量。",
            "蕙风清水殿，荷气杂天香。",
            "明月谈空坐，怡然道术忘。"
        ],
        "notes": "",
        "id": "72578bb2470627009723f0408b23278b"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "九日登高",
        "preface": "",
        "paragraphs": [
            "诗家九日怜芳菊，迟客高斋瞰浙江。",
            "汉浦浪花摇素壁，西陵树色入秋窗。",
            "木奴向熟悬金实，桑落新开泻玉缸。",
            "四子醉时争讲德，笑论黄霸屈为邦。"
        ],
        "notes": "",
        "id": "552ea6e25a764f9347d5c8c52c6d1367"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "九月十日即事",
        "preface": "",
        "paragraphs": [
            "家贫惟种竹，时幸故人看。",
            "菊度重阳少，林经闰月寒。",
            "宿酲犹落帽，华发强扶冠。",
            "美景良难得，今朝更尽欢。"
        ],
        "notes": "",
        "id": "6f1df47ae8ec587e1f35c57edba05b95"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "送丘为下第归苏州",
        "preface": "",
        "paragraphs": [
            "沧江一身客，献赋空十年。",
            "明主岂能好，今人谁举贤。",
            "国门税征驾，旅食谋归旋。",
            "皦日媚春水，绿苹香客船。",
            "无媒既不达，余亦思归田。"
        ],
        "notes": "",
        "id": "9fa10e1b0230d5f8f7d02eeccfb5301b"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "送少微上人东南游",
        "preface": "",
        "paragraphs": [
            "旧游多不见，师在翟公门。",
            "瘴海空山热，雷州白日昏。",
            "片心应为法，万里独无言。",
            "人尽酬恩去，平生未感恩。"
        ],
        "notes": "",
        "id": "a603a5c1ee855e1fe7a7f9218ab097a1"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "赠送崔子向",
        "preface": "",
        "paragraphs": [
            "旅食来江上，求名赴洛阳。",
            "新诗踪谢守，内学似支郎。",
            "行怯秦为客，心依越是乡。",
            "何人作知己，送尔泪浪浪。"
        ],
        "notes": "",
        "id": "d7f629dfe03c8f9dfe11b59a3deb6283"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "答刘长卿七里濑重送",
        "preface": "",
        "paragraphs": [
            "新安非欲枉帆过，海内如君有几何。",
            "醉里别时秋水色，老人南望一狂歌。"
        ],
        "notes": "",
        "id": "cd2f0027e18cb62258874a112e1f85af"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "岁初喜皇甫侍御至",
        "preface": "",
        "paragraphs": [
            "湖上新正逢故人，情深应不笑家贫。",
            "明朝别后门还掩，修竹千竿一老身。"
        ],
        "notes": "",
        "id": "23bcabe3541b3c4f9e329585cb6329e4"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "送舍弟",
        "preface": "",
        "paragraphs": [
            "疎懒吾成性，才华尔自彊。",
            "早称眉最白，何事绶仍黄。",
            "时暑嗟于迈，家贫念聚粮。",
            "秪应宵梦里，诗兴属池塘。"
        ],
        "notes": "",
        "id": "ede1e3cafd1d33f662021914aa0b77d4"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "示外生",
        "preface": "",
        "paragraphs": [
            "牵役非吾好，宽情尔在傍。",
            "经过悲井邑，起坐倦舟航。",
            "相宅生应贵，逢时学可强。",
            "无轻吾未用，世事有行藏。"
        ],
        "notes": "",
        "id": "83375214e97d859367d2fd0e04324be4"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "咏孩子",
        "preface": "",
        "paragraphs": [
            "嘉客会初筵，宜时魄再圆。",
            "众皆含笑戏，谁不点颐怜。",
            "绣被花堪摘，罗绷色欲妍。",
            "将雏有旧曲，还入武城弦。"
        ],
        "notes": "",
        "id": "ffbd3e7d81553045b553a5c1f8b2e43e"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "酬谢侍御喜王宇及第见贺不遇之作",
        "preface": "",
        "paragraphs": [
            "寂寞柴门掩，经过柱史荣。",
            "老夫宁有力，半子自成名。",
            "柳映三桥发，花连上道明。",
            "缄书到别墅，郢曲果先成。"
        ],
        "notes": "",
        "id": "ecccbf43c7715a3bca971fa9a60c977b"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "秋日与诸公文会天寺",
        "preface": "",
        "paragraphs": [
            "相访从吾道，因缘会尔时。",
            "龙盘余帝宅，花界古人祠。",
            "明月虚空色，青林大小枝。",
            "还将经济学，来问道安师。"
        ],
        "notes": "",
        "id": "58fe29efe2d68d4cf1f358c0488503da"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "荅刘长卿蛇浦桥月下重送",
        "preface": "",
        "paragraphs": [
            "月色今宵最明，庭闲夜久天清。",
            "寂寞多年老宦，殷懃远别深情。",
            "溪临修竹烟色，风落高梧雨声。",
            "耿耿相看不寐，遥闻晓柝山城。"
        ],
        "notes": "",
        "id": "73c08a0771fc328614dd3bee1b28ee6f"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "发桐庐寄刘员外",
        "preface": "",
        "paragraphs": [
            "处处云山无尽时，桐庐南望转参差。",
            "舟人莫道新安近，欲上潺湲行自迟。"
        ],
        "notes": "",
        "id": "d1664aba107cf2b209a4a0a129ceb677"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "秋夜船行",
        "preface": "",
        "paragraphs": [
            "扁舟时属暝，月上有余辉。",
            "海燕秋还去，渔人夜不归。",
            "中流何寂寂，孤棹也依依。",
            "一点前村火，谁家未掩扉。"
        ],
        "notes": "",
        "id": "62eac9774448c850279852bd331a37d2"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "游灞陵山",
        "preface": "",
        "paragraphs": [
            "入山未尽意，胜迹聊独寻。",
            "方士去在昔，药堂留至今。",
            "四隅白云闲，一路清溪深。",
            "芳秀惬春目，高闲宜远心。",
            "潭分化丹水，路遶升仙林。",
            "此道人不悟，坐鸣松下琴。"
        ],
        "notes": "",
        "id": "9e7bf5bbc1a9d68b4b4703609bcf241e"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "重送新安刘员外",
        "preface": "",
        "paragraphs": [
            "秋江渺渺水空波，越客孤舟欲榜歌。",
            "手折衰杨悲老大，故人零落已无多。"
        ],
        "notes": "",
        "id": "f95fbc9a357abd1684f21797f9b4f2eb"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "忆长安 五月",
        "preface": "",
        "paragraphs": [
            "忆长安，五月时，君王避暑华池。",
            "进膳甘瓜朱李，续命芳兰彩丝。",
            "竞处高明台榭，槐阴柳色通逵。"
        ],
        "notes": "",
        "id": "6f4645a5148dce5d59cfe5c08e569c16"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "状江南 季春",
        "preface": "",
        "paragraphs": [
            "江南季春天，莼叶细如弦。",
            "池边草作迳，湖上叶如船。"
        ],
        "notes": "",
        "id": "ca699fbf495dbfc155b9cc15ee495d74"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "五色惊彩凤，千里象骢威。",
            "三伏轩车动，尧心急谏官。",
            "名通内籍贵，立近御床寒。",
            "波从少海息，云自大风开。"
        ],
        "notes": "",
        "id": "d6328f797726443c2ec17bc49a118f0b"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "中元日鲍端公宅遇吴天师联句",
        "preface": "",
        "paragraphs": [
            "道流为柱史，教戒下真仙。",
            "共契中元会，初修内景篇。",
            "游方依地僻，卜室喜墙连。",
            "宝笥开金箓，华池漱玉泉。",
            "怪龙随羽翼，青节降云烟。",
            "昔去遗丹灶，今来变海田。",
            "养形奔二景，炼骨度千年。",
            "骑竹投陂里，携壶挂牖边。",
            "洞中尝入静，河上旧谈玄。",
            "伊洛笙歌远，蓬壶日月偏。",
            "青骡蓟训引，白犬伯阳牵。",
            "法受相君后，心存象帝先。",
            "道成能缩地，功满欲升天。",
            "何意迷孤性，含情恋数贤。"
        ],
        "notes": "",
        "id": "380bbd5fb8e7390d42fc9153f028542e"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "酒语联句各分一字",
        "preface": "",
        "paragraphs": [
            "山简酣歌倒接㒿，看朱成碧无所知。",
            "耳鸣目眩驷马驰，口称童羖腹鸱夷。",
            "兀然落帽灌酒巵，太常吏部相对时。",
            "藉糟枕曲浮酒池，瓮间篱下卧不移。",
            "叫呼不应无事悲，千日一醒知是谁。",
            "左倾右倒人避之。"
        ],
        "notes": "",
        "id": "f7d136ac1105a92beb39ef65bb2b6d02"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "一字至九字诗联句",
        "preface": "",
        "paragraphs": [
            "东，西。",
            "步月，寻溪。",
            "鸟已宿，猨又啼。",
            "狂流碍石，迸笋穿磎。",
            "望望人烟远，行行萝径迷。",
            "探题只应尽墨，持赠更欲封泥。",
            "松下流时何岁月，云中幽处屡攀跻。",
            "乘兴不知山路远近，缘情莫问日过高低。",
            "静听林下潺潺足湍濑，厌问城中喧喧多鼓鼙。"
        ],
        "notes": "",
        "id": "a026c722b2b8e0025aac58b0dbfc12c5"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "晚霁登王六东阁",
        "preface": "",
        "paragraphs": [
            "试上江楼望，初逢山雨晴。",
            "连空青嶂合，向晚白云生。",
            "俊美要殊观，萧条见远情。",
            "情来不可极，日暮水流清。"
        ],
        "notes": "",
        "id": "6a00466e494ae3dba3e9a4029a2e494d"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "经兰亭故池联句",
        "preface": "",
        "paragraphs": [
            "（原注：鲍防、严维、刘全白、宋迪，共三十五人，具姓名。",
            "大历中唱和五十七人，元本不注姓名于联句下。",
            "）曝水邀欢处，遗芳尚宛然。",
            "名从右军出，山在古人前。",
            "芜没成尘迹，规模得大贤。",
            "湖心舟已并，村步骑仍连。",
            "赏是文辞会，欢同癸丑年。",
            "茂林无旧径，修竹起新烟。",
            "宛是崇山下，仍依古道边。",
            "院开新地胜，门占旧畬田。",
            "荒阪披兰筑，枯池带墨穿。",
            "敍成应唱道，杯作每推先。",
            "空见云生岫，时闻鹤唳天。",
            "滑苔封石磴，密筿碍飞泉。",
            "事感人寰变，归惭府服牵。",
            "寓时仍覩叶，叹逝更临川。",
            "野兴攀藤坐，幽情枕石眠。",
            "玩奇聊倚策，寻异稍移船。",
            "草露犹沾服，松风尚入弦。",
            "山游称绝调，今古有多篇。",
            "（桑世昌《兰亭考》十二）（此诗为众人联句之作。",
            "最早应见于《大历年浙东联唱集》，此书今不传。",
            "北宋孔延之《会稽掇英总集》卷十四收入时，每两句后空两格，题注：「元本不注名姓于联句下。",
            "」「元本即指《大历年浙东联唱集》。",
            "《兰亭考》连抄不空格，本书收严维名下而未作说明，皆欠妥。",
            "」）。"
        ],
        "notes": "",
        "id": "8797b22e3983e6a5f9af60d87a4c74bd"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "游荆溪",
        "preface": "",
        "paragraphs": [
            "铜官之山溪水南，周处庙前多夕岚。",
            "看卷云帆歌白苎，劝尝春酒破黄柑。",
            "长林独往谁能觅，幽事相关性所耽。",
            "若欲避喧那畏虎，尚从地主结松龛。",
            "（见嘉庆二年刊宁楷等纂《宜兴县志》卷十）。"
        ],
        "notes": "",
        "id": "2d29d2551904a56dd0fd7a62398ae4a9"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "剑诗",
        "preface": "",
        "paragraphs": [
            "舞挥秦日月，为整汉山河。",
            "（见《吟窗杂录》卷十四正字王玄《诗中旨格》）。"
        ],
        "notes": "",
        "id": "2863e63439ee8e8aa04b574b12537a0a"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "观身岸额离根草，论命江头不系舟。",
            "（见《日本古典文学大系》七三册藤原公任《和汉朗咏集》卷下《无常》）（〖1〗川口久雄校注《和汉朗咏集》云：「底本注作者为『罗维』，柿村氏以为『罗维当系严维之误』。",
            "」其说是。",
            "《全唐诗》卷七七○收罗维《水精环》，即为严维之误。",
            "）。"
        ],
        "notes": "",
        "id": "37dc2bdc3bf4cc94261cd473a4e21acc"
    },
    {
        "author": "严维",
        "dynasty": "唐",
        "type": "诗",
        "rhythmic": "",
        "title": "赠王叔雅兄弟（题拟）",
        "preface": "",
        "paragraphs": [
            "万里天连水，孤舟弟与兄。",
            "（见《古刻丛抄》收唐许志雍撰《唐故江南西道观察判官监察御史里行太原王公墓志铭》引）。"
        ],
        "notes": "",
        "id": "42df2df9ba2a6435cd5ec2dc2438e3d2"
    }
]