[
    {
        "author": "公乘亿",
        "dynasty": "唐",
        "type": "诗",
        "rhythmic": "",
        "title": "赋得郎官上应列宿",
        "preface": "",
        "paragraphs": [
            "北极伫文昌，南宫晓拜郎。",
            "紫泥乘帝泽，银印佩天光。",
            "纬结三台侧，钩连四辅傍。",
            "佐商依傅说，仕汉笑冯唐。",
            "委佩摇秋色，峨冠带晚霜。",
            "自然符列象，千古耀岩廊。"
        ],
        "notes": "",
        "id": "97e03000e699c0b8c51083017ce98c2e"
    },
    {
        "author": "公乘亿",
        "dynasty": "唐",
        "type": "诗",
        "rhythmic": "",
        "title": "春风扇微和",
        "preface": "",
        "paragraphs": [
            "丽日催迟景，和风扇早春。",
            "暖浮丹凤阙，韶媚黑龙津。",
            "澹荡迎仙仗，霏微送画轮。",
            "绿摇宫柳散，红待禁花新。",
            "舞席潜回雪，歌筵暗起尘。",
            "幸当阳候律，一顾及佳晨。"
        ],
        "notes": "",
        "id": "ca5a4e0a7480950da3059c27f6560d81"
    },
    {
        "author": "公乘亿",
        "dynasty": "唐",
        "type": "诗",
        "rhythmic": "",
        "title": "赋得秋菊有佳色",
        "preface": "",
        "paragraphs": [
            "陶令篱边菊，秋来色转佳。",
            "翠攒千片叶，金剪一枝花。",
            "蘂逐蜂须乱，英随蝶翅斜。",
            "带香飘绿绮，和酒上乌纱。",
            "散漫摇霜彩，娇妍漏日华。",
            "芳菲彭泽见，更称在谁家。"
        ],
        "notes": "",
        "id": "811c5c8d25b5e30e0ad44388bd75a28d"
    },
    {
        "author": "公乘亿",
        "dynasty": "唐",
        "type": "诗",
        "rhythmic": "",
        "title": "赋得临江迟来客",
        "preface": "",
        "paragraphs": [
            "江上晚沈沈，烟波一望深。",
            "向来殊未至，何处拟相寻。",
            "柳结重重眼，萍翻寸寸心。",
            "暮山期共眺，寒渚待同临。",
            "北去鱼无信，南飞雁绝音。",
            "思君不可见，使我独愁吟。"
        ],
        "notes": "",
        "id": "fcfa37868d0a2e9b50bed45e53497080"
    },
    {
        "author": "公乘亿",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "十上十年皆落第，一家一半已成尘。"
        ],
        "notes": "",
        "id": "2911462bb588a3cdafc491416e04d5f0"
    }
]