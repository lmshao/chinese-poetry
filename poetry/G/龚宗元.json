[
    {
        "author": "龚宗元",
        "dynasty": "宋",
        "type": "诗",
        "rhythmic": "",
        "title": "六月吟",
        "preface": "",
        "paragraphs": [
            "曦轮猎野枯杉松，火焚泰华云如峰。",
            "天地炉中赤烟起，江湖喣沫烹鱼龙。",
            "生狞渴兽唇焦断，峻翮无声落晴汉。",
            "饥民逃生不逃热，血迸背皮流若汗。",
            "玉宇清宫彻罗绮，渴嚼冰壶森贝齿。",
            "炎风隔断真珠帘，池口金龙吐寒水。",
            "象床珍簟凝流波，琼楼待月微酣歌。",
            "王孙昼夜纵娱乐，不知苦热还如何。"
        ],
        "notes": "",
        "id": "9aeac5f7d8e4cff733a5a13a6222eed1"
    },
    {
        "author": "龚宗元",
        "dynasty": "宋",
        "type": "诗",
        "rhythmic": "",
        "title": "夜宴",
        "preface": "",
        "paragraphs": [
            "兔魄侵阶夜三刻，蜀锦堆香花院窄。",
            "风动帘旌玳瑁寒，露垂虫网珍珠白。",
            "美人匝席罗弦管，绮幄云屏炉麝暖。",
            "只恐金壶漏水空，不怕鸾觞琥珀满。",
            "劝君莫负秉烛游，曾见古人伤昼短。"
        ],
        "notes": "",
        "id": "5b8b01e404103519a925067629699180"
    },
    {
        "author": "龚宗元",
        "dynasty": "宋",
        "type": "诗",
        "rhythmic": "",
        "title": "赠处士林逋",
        "preface": "",
        "paragraphs": [
            "高蹈遗尘蜕，含华傲素园。",
            "璜溪频下钓，蕙帐不惊猿。",
            "养浩时清啸，忘机只寓言。",
            "几回生蝶翅，明月在西轩。"
        ],
        "notes": "",
        "id": "7ef1c19cda4a7009a145882f9d6839f5"
    },
    {
        "author": "龚宗元",
        "dynasty": "宋",
        "type": "诗",
        "rhythmic": "",
        "title": "送陈君子之四明",
        "preface": "",
        "paragraphs": [
            "短亭祖帐接平川，柳拂回波系画船。",
            "渐向落晖分绣袖，忍听离曲怨鹍弦。",
            "云连稽岭应怀古，路近花源好访仙。",
            "那更凭高望天际，江堤烟重草绵绵。"
        ],
        "notes": "",
        "id": "3bd3597b022e32c706aac9875e495806"
    },
    {
        "author": "龚宗元",
        "dynasty": "宋",
        "type": "诗",
        "rhythmic": "",
        "title": "捣砧词",
        "preface": "",
        "paragraphs": [
            "星河耿耿寒烟浮，白龙衔月临霜楼。",
            "谁家砧弄细腰杵，一声捣破江城秋。",
            "双桐老翠堕金井，高低冷逐西风紧。",
            "静如秋籁暗穿云，天半惊鸿断斜影。",
            "哀音散落愁人耳，何处离情先唤起。",
            "长信宫中叶满阶，洞庭湖上波平水。",
            "万里征夫眠未成，摇风捣月何丁丁。",
            "楚关秦岭有归客，一枕夜长无限情。"
        ],
        "notes": "",
        "id": "277eb276bea5d06d919e96827d659d32"
    }
]