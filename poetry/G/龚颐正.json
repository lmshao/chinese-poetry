[
    {
        "author": "龚颐正",
        "dynasty": "宋",
        "type": "诗",
        "rhythmic": "",
        "title": "泰伯庙迎享送神辞三章  其一",
        "preface": "",
        "paragraphs": [
            "翼翼兮新宫，兰櫋兮枅桂，气总总兮高灵下队。",
            "君视八纮兮昔何殊于弃屣，今复何有兮一席之壝。",
            "惠我吴人兮曷日以弭。",
            "吁嗟君来兮我心则喜，君来不来兮我忘食事。"
        ],
        "notes": "",
        "id": "d66f8857b94ad53f762b20360e7c5b3c"
    },
    {
        "author": "龚颐正",
        "dynasty": "宋",
        "type": "诗",
        "rhythmic": "",
        "title": "泰伯庙迎享送神辞三章  其二",
        "preface": "",
        "paragraphs": [
            "登歌兮堂上，屡舞兮堂下。",
            "君来享兮清酤，溪毛陆离兮筐筥。",
            "莼鲫芳鲜兮亦有肥羜，君不来兮使我心苦。"
        ],
        "notes": "",
        "id": "235cc792bdb9da7ffe0e85ca83ad54f6"
    },
    {
        "author": "龚颐正",
        "dynasty": "宋",
        "type": "诗",
        "rhythmic": "",
        "title": "泰伯庙迎享送神辞三章  其三",
        "preface": "",
        "paragraphs": [
            "车兮载旃，舟兮扬帆，鼓咽咽兮君当还。",
            "君肯来兮尚盘桓，我心茕茕兮其无端，君不我留兮下土嚣烦。",
            "福我吴人兮无疾与患，千秋万岁兮歌至德以何言。"
        ],
        "notes": "",
        "id": "32692a4fc4cb5b3ba36081ab322345f7"
    },
    {
        "author": "龚颐正",
        "dynasty": "宋",
        "type": "诗",
        "rhythmic": "",
        "title": "陈山龙君祠迎享送神曲  其一",
        "preface": "",
        "paragraphs": [
            "海波渊沦兮海山巃嵷，其下潜通兮君之宫。",
            "时思其母兮来舂容，菖叶生兮杏蔕融。",
            "君之来兮雷隆隆，雨我田兮秋芃芃，我之怀兮无初终。"
        ],
        "notes": "",
        "id": "4e73d6256319c05b0be407de10e220e7"
    },
    {
        "author": "龚颐正",
        "dynasty": "宋",
        "type": "诗",
        "rhythmic": "",
        "title": "陈山龙君祠迎享送神曲  其二",
        "preface": "",
        "paragraphs": [
            "君祝驾兮芬阳斯陈，鼓钟广享兮列鼎重茵。",
            "君之宫兮屯云，蕙肴蒸兮芬芬。",
            "我黍我稌兮抑亦荐其萍芹，君明其衷兮无吐芳新。"
        ],
        "notes": "",
        "id": "79be1ff9c923c1d036b8e05d4b66b7b1"
    },
    {
        "author": "龚颐正",
        "dynasty": "宋",
        "type": "诗",
        "rhythmic": "",
        "title": "陈山龙君祠迎享送神曲  其三",
        "preface": "",
        "paragraphs": [
            "吹洞箫兮望极浦，君之归兮云在下土。",
            "十风兮五雨，祐我海邦兮污莱斥卤。",
            "君不来兮使吾心苦，千秋万岁兮为民所怙。"
        ],
        "notes": "",
        "id": "967f478f2e0310f028fc966ec9c1dc4e"
    }
]