[
    {
        "author": "耿湋",
        "dynasty": "唐",
        "type": "诗",
        "rhythmic": "",
        "title": "相和歌辞 陇西行",
        "preface": "",
        "paragraphs": [
            "雪下阳关路，人稀陇戍头。",
            "封狐犹未翦，边将岂无羞。",
            "白草三冬色，黄云万里愁。",
            "因思李都尉，毕竟不封侯。"
        ],
        "notes": "",
        "id": "6b898fbd5fdd9ca6f8c68c6cae6e61f7"
    },
    {
        "author": "耿湋",
        "dynasty": "唐",
        "type": "诗",
        "rhythmic": "",
        "title": "杂曲歌辞 凉州词",
        "preface": "",
        "paragraphs": [
            "国使翩翩随斾旌，陇西岐路足荒城。",
            "毡裘牧马胡雏小，日暮蕃歌三两声。"
        ],
        "notes": "",
        "id": "4d1de3a1042e1f9e2108ffc551e9ba32"
    }
]