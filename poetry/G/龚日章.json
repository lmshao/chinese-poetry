[
    {
        "author": "龚日章",
        "dynasty": "宋",
        "type": "诗",
        "rhythmic": "",
        "title": "次林千之赠水帘洞黄秀才韵",
        "preface": "",
        "paragraphs": [
            "攀萝访山扉，极目穷海表。",
            "峰疑庐山高，岩若盘谷杳。",
            "药臼历穷凹，石楼迫天小。",
            "水帘云顶飞，丹叶天涯渺。",
            "古峒匝蝴蝶，闲庭喧百鸟。",
            "诵声杂石溜，炊烟出林杪。",
            "藜烛虽未辉，翠屏自环绕。",
            "内乐屏纷华，天机蔑胶扰。",
            "虀盐比膏粱，所得孰多少。",
            "会须携竹炉，一鸣听鸡晓。"
        ],
        "notes": "",
        "id": "921311ea2e56c2efe97da0537dcfd03a"
    }
]