[
    {
        "author": "高观国",
        "dynasty": "宋",
        "type": "词",
        "rhythmic": "东风第一枝",
        "title": "",
        "preface": "",
        "paragraphs": [
            "烧色回青，冰痕绽白，娇云先酿酥雨。",
            "纵寒不压葭尘，应时已鞭黛土。",
            "东君入夜，怕预恼、诗边心绪。",
            "意转新，无奈吟魂，醉里已题春句。",
            "香梦醒、几花暗吐。",
            "绿睡起、几丝偷舞。",
            "酒醅清惜重斟，菜甲嫩怜细缕。",
            "玉纤彩胜，愿岁岁、春风相遇。",
            "要等得、明日新晴，第一待寻芳去。"
        ],
        "notes": "",
        "id": "ad7f9db7fbe4047b817e1e27fb71e53a"
    },
    {
        "author": "高观国",
        "dynasty": "宋",
        "type": "词",
        "rhythmic": "东风第一枝",
        "title": "",
        "preface": "",
        "paragraphs": [
            "玉洁生英，冰清孕秀，一枝天地春早。",
            "素盟江国芳寒，旧约汉宫梦晓。",
            "溪桥独步，看洒落、仙人风表。",
            "似妙句、何逊扬州，最惜细吟清峭。",
            "香暗度、照影波渺。",
            "春暗寄、付情云杳。",
            "爱随青女横陈，更怜素娥窈窕。",
            "调羹雅意，好赞助、清时廊庙。",
            "羡韵高、只有松筠，共结岁寒难老。"
        ],
        "notes": "",
        "id": "0ff9a4eb686e4cc5db97046b72c750f4"
    },
    {
        "author": "高观国",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "风月生来人世，梦魂飞堕仙津。",
            "青春日日醉芳尘。",
            "一鞭花陌晓，双桨柳桥春。",
            "前度诗留醉袖，昨宵香浥罗巾。",
            "小姬飞燕是前身。",
            "歌随流水咽，眉学远山颦。"
        ],
        "notes": "",
        "id": "5e475768c9a12cf863ec361bf3bdd8b0"
    },
    {
        "author": "高观国",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "俱是洛阳年少客，才华迥出天真。",
            "青衫惯拂软红尘。",
            "酒狂因月舞，诗俊为梅新。",
            "寄语长安风月道，莺花缓作青春。",
            "披风沐露问前津。",
            "客中春不当，归去倍还人。"
        ],
        "notes": "",
        "id": "11213b4d3d4d07a20750ab9cb44740f4"
    },
    {
        "author": "高观国",
        "dynasty": "宋",
        "type": "词",
        "rhythmic": "八归",
        "title": "",
        "preface": "",
        "paragraphs": [
            "楚峰翠冷，吴波烟远，吹袂万里西风。",
            "关河迥隔新愁外，遥怜倦客音尘，未见征鸿。",
            "雨帽风巾归梦杳，想吟思、吹入飞蓬。",
            "料恨满、幽苑离宫。",
            "正愁黯文通。",
            "秋浓。",
            "新霜初试，重阳催近，醉红偷染江枫。",
            "瘦筇相伴，旧游回首，吹帽知与谁同。",
            "想萸囊酒盏，暂时冷落菊花丛。",
            "两凝伫，壮怀立尽，微云斜照中。"
        ],
        "notes": "",
        "id": "0cb98226cc77be501a67ef2627d2009e"
    },
    {
        "author": "高观国",
        "dynasty": "宋",
        "type": "词",
        "rhythmic": "兰陵王",
        "title": "",
        "preface": "",
        "paragraphs": [
            "洒虚阁。",
            "幂幂天垂似幕。",
            "春寒峭，吹断万丝，湿影和烟暗帘箔。",
            "清愁晚来觉。",
            "佳景愔愔过却。",
            "芳郊外，莺恨燕愁，不管秋千冷红索。",
            "行云楚台约。",
            "念今古凝情，朝暮如昨。",
            "啼红湿翠春情薄。",
            "谩一犁江上，半篙堤外，勾引轻阴趁暮角。",
            "正孤绪寂寞。",
            "斑驳。",
            "止还作。",
            "听点点檐声，沈沈春酌。",
            "只愁入夜东风恶。",
            "怕催教花放，趁将花落。",
            "冥冥烟草，梦正远，恨怎托。"
        ],
        "notes": "",
        "id": "4a2eaec416e511a45c85c69fdb306080"
    },
    {
        "author": "高观国",
        "dynasty": "宋",
        "type": "词",
        "rhythmic": "兰陵王",
        "title": "",
        "preface": "",
        "paragraphs": [
            "凤箫咽。",
            "花底寒轻夜月。",
            "兰堂静，香雾翠深，曾与瑶姬恨轻别。",
            "罗巾泪暗叠。",
            "情人歌声怨切。",
            "殷勤意，欲去又留，柳色和愁为重折。",
            "十年迥凄绝。",
            "念髻怯瑶簪，衣褪香雪。",
            "双鳞不渡烟江阔。",
            "自春来人见，水边花外，羞倚东风翠袖怯。",
            "正愁恨时节。",
            "南陌。",
            "阻金勒。",
            "甚望断青禽，难倩红叶。",
            "春愁欲解丁香结。",
            "整新欢罗带，旧香宫箧。",
            "凄凉风景，待见了，尽向说。"
        ],
        "notes": "",
        "id": "54b1e75049cb7b11315eb755213c0c12"
    },
    {
        "author": "高观国",
        "dynasty": "宋",
        "type": "词",
        "rhythmic": "凤栖梧・蝶恋花",
        "title": "",
        "preface": "",
        "paragraphs": [
            "西子湖边眉翠妩。",
            "魂冷孤山，谁是风烟主。",
            "相唤吟诗天欲雨。",
            "嫩凉不隔鸥飞处。",
            "移下天孙云锦渚。",
            "翠盖牵风，绰约凌波女。",
            "清约已成君记取。",
            "月明夜半鱼龙舞。"
        ],
        "notes": "",
        "id": "be2a9fd4def683313caf0cc7c0c69289"
    },
    {
        "author": "高观国",
        "dynasty": "宋",
        "type": "词",
        "rhythmic": "凤栖梧・蝶恋花",
        "title": "",
        "preface": "",
        "paragraphs": [
            "岩室归来非待聘。",
            "渺渺千崖，漠漠江千顷。",
            "明月清风休弄影。",
            "只愁踏破苍苔径。",
            "摘取香芝医鹤病。",
            "正要臞仙，相伴清闲性。",
            "朝市不闻心耳静。",
            "一声长啸烟霞冷。"
        ],
        "notes": "",
        "id": "e1b76fdf3e51c8630106318c95b3a48a"
    },
    {
        "author": "高观国",
        "dynasty": "宋",
        "type": "词",
        "rhythmic": "凤栖梧・蝶恋花",
        "title": "",
        "preface": "",
        "paragraphs": [
            "云唤阴来鸠唤雨。",
            "谢了江梅，可踏江头路。",
            "拼却一番花信阻。",
            "不成日日春寒去。",
            "见说东风桃叶渡。",
            "岸隔青山，依旧修眉妩。",
            "归雁不如筝上柱。",
            "一行常见相思苦。"
        ],
        "notes": "",
        "id": "33c6891ff440c1a23e5094aa41c5ec2a"
    },
    {
        "author": "高观国",
        "dynasty": "宋",
        "type": "词",
        "rhythmic": "南乡子",
        "title": "",
        "preface": "",
        "paragraphs": [
            "直柱倚冰弦。",
            "曾见胡儿马上弹。",
            "却笑琵琶风韵古，溅溅。",
            "想像湘妃水一帘。",
            "塞恨曲中传。",
            "两摺琴丝费玉纤。",
            "不似江南风月好，厌厌。",
            "拍手齐看舞袖边。"
        ],
        "notes": "",
        "id": "a2b4bdabcb78322315cc9a5f22b6e28d"
    },
    {
        "author": "高观国",
        "dynasty": "宋",
        "type": "词",
        "rhythmic": "卜算子",
        "title": "",
        "preface": "",
        "paragraphs": [
            "屈指数春来，弹指惊春去。",
            "檐外蛛丝网落花，也要留春住。",
            "几日喜春晴，几夜愁春雨。",
            "十二雕窗六曲屏，题遍伤春句。"
        ],
        "notes": "",
        "id": "9d30251e291971d41957f5429cdb536e"
    },
    {
        "author": "高观国",
        "dynasty": "宋",
        "type": "词",
        "rhythmic": "喜迁莺",
        "title": "",
        "preface": "",
        "paragraphs": [
            "凉云归去。",
            "再约著，晚来西楼风雨。",
            "水静帘阴，鸥闲菰影，秋到露汀烟浦。",
            "试省唤回幽恨，尽是愁边新句。",
            "倦登眺，动悲凉还在，残蝉吟处。",
            "凄楚。",
            "空见说，香锁雾扃，心似秋莲苦。",
            "宝瑟弹冰，玉台窥月，浅澹可怜偷聚。",
            "几时翠沟题叶，无复绣帘吹絮。",
            "鬓华晚，念庾郎情在，风流谁与。"
        ],
        "notes": "",
        "id": "6d953a993b5fce29cfa4918c9ed2e664"
    },
    {
        "author": "高观国",
        "dynasty": "宋",
        "type": "词",
        "rhythmic": "喜迁莺",
        "title": "",
        "preface": "",
        "paragraphs": [
            "歌声凄怨。",
            "是几度诉春，春都不管。",
            "感绿惊红，颦烟啼月，长是为春消黯。",
            "玉骨瘦无一把，粉泪愁多千点。",
            "可怜损，任尘侵粉蠹，舞裙歌扇。",
            "转盼。",
            "尘梦断。",
            "峡里云归，空想春风面。",
            "燕子楼空，玉台妆冷，湖外翠峰眉浅。",
            "绮陌断魂名在，宝箧返魂香远。",
            "此情苦，问落花流水，何时重见。"
        ],
        "notes": "",
        "id": "eebf83cacc2eaa20b57889b41528c8d0"
    },
    {
        "author": "高观国",
        "dynasty": "宋",
        "type": "词",
        "rhythmic": "声声慢",
        "title": "",
        "preface": "",
        "paragraphs": [
            "壶天不夜，宝炷生香，光风荡摇金碧。",
            "月滟冰痕，花外峭寒无力。",
            "歌传翠帘尽卷，误惊回、瑶台仙迹。",
            "禁漏促，拼千金一刻，未酬佳夕。",
            "卷地香尘不断，最得意、输他五陵狂客。",
            "楚柳吴梅，无限眼边春色。",
            "鲛绡暗中寄与，待重寻、行云消息。",
            "乍醉醒，怕南楼、吹断晓笛。"
        ],
        "notes": "",
        "id": "55863478d9d7304045faae2123022c36"
    },
    {
        "author": "高观国",
        "dynasty": "宋",
        "type": "词",
        "rhythmic": "夜合花",
        "title": "",
        "preface": "",
        "paragraphs": [
            "斑驳云开，濛松雨过，海棠花外寒轻。",
            "湖山翠暖，东风正要新晴。",
            "又唤醒，旧游情。",
            "记年时、今日清明。",
            "隔花阴浅，香随笑语，特地逢迎。",
            "人生好景难并。",
            "依旧秋千巷陌，花月蓬瀛。",
            "春衫抖擞，馀香半染芳尘。",
            "念嫩约，杳难凭。",
            "被几声、啼鸟惊心。",
            "一庭芳草，危阑晚日，无限消凝。"
        ],
        "notes": "",
        "id": "43353a8f6d33a81eea6e0aae73454b0b"
    },
    {
        "author": "高观国",
        "dynasty": "宋",
        "type": "词",
        "rhythmic": "夜行船",
        "title": "",
        "preface": "",
        "paragraphs": [
            "翦水天风吹醉醒。",
            "高楼外、冻云愁凝。",
            "袖口香寒，歌喉春暖，不管雁边寒紧。",
            "琼屑瑶花飞碎影。",
            "应须待、玉田千顷。",
            "小约梅英，教吟柳絮，春在绣红鸳锦。"
        ],
        "notes": "",
        "id": "9973681e8854d46f93a95e3d608e6446"
    },
    {
        "author": "高观国",
        "dynasty": "宋",
        "type": "词",
        "rhythmic": "太常引",
        "title": "",
        "preface": "",
        "paragraphs": [
            "玉肌轻衬碧霞衣。",
            "似争驾、翠鸾飞。",
            "羞问武陵溪，笑女伴、东风醉时。",
            "不飘红雨，不贪青子，冷澹却相宜。",
            "春晚涌金池，问一片、将愁寄谁。"
        ],
        "notes": "",
        "id": "408be8cd37df5e9fe742987aed19470f"
    },
    {
        "author": "高观国",
        "dynasty": "宋",
        "type": "词",
        "rhythmic": "少年游",
        "title": "",
        "preface": "",
        "paragraphs": [
            "春风吹碧，春云映绿，晓梦入芳裀。",
            "软衬飞花，远连流水，一望隔香尘。",
            "萋萋多少江南恨，翻忆翠罗裙。",
            "冷落闲门，凄迷古道，烟雨正愁人。"
        ],
        "notes": "",
        "id": "272b5014a341711d35d85c8700540425"
    },
    {
        "author": "高观国",
        "dynasty": "宋",
        "type": "词",
        "rhythmic": "御街行",
        "title": "",
        "preface": "",
        "paragraphs": [
            "藤筠巧织花纹细。",
            "称稳步、如流水。",
            "踏青陌上雨初晴，嫌怕湿、文鸳双履。",
            "要人送上，逢花须住，才过处、香风起。",
            "裙儿挂在帘儿底。",
            "更不把、窗儿闭。",
            "红红白白簇花枝，恰称得、寻春芳意。",
            "归来时晚，纱笼引道，扶下人微醉。"
        ],
        "notes": "",
        "id": "a24710177db0866080b52e9f61adafd2"
    },
    {
        "author": "高观国",
        "dynasty": "宋",
        "type": "词",
        "rhythmic": "御街行",
        "title": "",
        "preface": "",
        "paragraphs": [
            "香波半窣深深院。",
            "正日上、花阴浅。",
            "青丝不动玉钩闲，看翠额、轻笼葱茜。",
            "莺声似隔，篆醒微度，爱横影、参差满。",
            "那回低挂朱阑畔。",
            "念闲损、无人卷。",
            "窥春偷倚不胜情，彷佛见、如花娇面。",
            "纤柔缓揭，瞥然飞去，不似春风燕。"
        ],
        "notes": "",
        "id": "17039379b0bc1f4306ab1279447e6065"
    },
    {
        "author": "高观国",
        "dynasty": "宋",
        "type": "词",
        "rhythmic": "忆秦娥",
        "title": "",
        "preface": "",
        "paragraphs": [
            "歌声闲。",
            "兰舟只隔芙蓉湾。",
            "芙蓉湾。",
            "扇摇波影，风卷云鬟。",
            "馀音袅袅留馀欢。",
            "双鸳飞处传情难。",
            "传情难。",
            "曲终人去，愁寄湖山。"
        ],
        "notes": "",
        "id": "928aad9424af76deea94b4a290f4cd37"
    },
    {
        "author": "高观国",
        "dynasty": "宋",
        "type": "词",
        "rhythmic": "忆秦娥",
        "title": "",
        "preface": "",
        "paragraphs": [
            "栖乌惊。",
            "隔窗月色寒於冰。",
            "寒於冰。",
            "澹移梅影，冷印疏棂。",
            "幽香未觉魂先清。",
            "无端勾起相思情。",
            "相思情。",
            "恼人无睡，直到天明。"
        ],
        "notes": "",
        "id": "e84ae7c6c49ce13dabe9ff17d6e909e8"
    },
    {
        "author": "高观国",
        "dynasty": "宋",
        "type": "词",
        "rhythmic": "思佳客",
        "title": "",
        "preface": "",
        "paragraphs": [
            "白玉楼台知几重。",
            "夜来望断广寒宫。",
            "一分乍阙婵娟影，二八尤宜冰雪容。",
            "云鬓露，玉钗风。",
            "水晶帘幕正玲珑。",
            "殷勤再为天香醉，可惜清光付晓钟。"
        ],
        "notes": "",
        "id": "167dc3823032338afb8240374afeb1d2"
    },
    {
        "author": "高观国",
        "dynasty": "宋",
        "type": "词",
        "rhythmic": "思佳客",
        "title": "",
        "preface": "",
        "paragraphs": [
            "不肯楼边著画船。",
            "载将诗酒入风烟。",
            "浪花溅白疑飞鹭，荷芰藏红似小莲。",
            "醒醉梦，唤吟仙。",
            "先秋一叶莫惊蝉。",
            "白云乡里温柔远，结得清凉世界缘。"
        ],
        "notes": "",
        "id": "50401074f504dfa3fe1818a9bfc142a4"
    },
    {
        "author": "高观国",
        "dynasty": "宋",
        "type": "词",
        "rhythmic": "思佳客",
        "title": "",
        "preface": "",
        "paragraphs": [
            "翦翠衫儿稳四停。",
            "最怜一曲凤箫吟。",
            "同心罗帕轻藏素，合字香囊半影金。",
            "春思悄，昼窗深。",
            "谁能拘束少年心。",
            "莺来惊碎风流胆，踏动樱桃叶底铃。"
        ],
        "notes": "",
        "id": "da4ac154e8f9ff40eba679ac59fd7597"
    },
    {
        "author": "高观国",
        "dynasty": "宋",
        "type": "词",
        "rhythmic": "思佳客",
        "title": "",
        "preface": "",
        "paragraphs": [
            "有约湖山却解襟。",
            "昼眠占得一庭深。",
            "树边风色寒滋味，愁里年华雁信音。",
            "惊楚梦，听瑶琴。",
            "黄花尚可伴孤斟。",
            "断云万一成疏雨，却向湖边看晚阴。"
        ],
        "notes": "",
        "id": "d659031f3412e8a91f0d462e4b27d75e"
    },
    {
        "author": "高观国",
        "dynasty": "宋",
        "type": "词",
        "rhythmic": "思佳客",
        "title": "",
        "preface": "",
        "paragraphs": [
            "写出梨花雨后晴。",
            "凝脂洗尽见天真。",
            "春从翠髻堆边见，娇自红绡脱处生。",
            "天宝梦，马嵬尘。",
            "断魂无复到华清。",
            "恰如伫立东风里，犹听霓裳羯鼓声。"
        ],
        "notes": "",
        "id": "ccfe39b94c8d603dbfb3a047e0983e8a"
    },
    {
        "author": "高观国",
        "dynasty": "宋",
        "type": "词",
        "rhythmic": "思佳客",
        "title": "",
        "preface": "",
        "paragraphs": [
            "入手西风意已羞。",
            "不须玉斧为重修。",
            "扑萤凉夜沈沈月，障面清歌澹澹秋。",
            "休弃置，且迟留。",
            "可怜又向箧中收。",
            "莫教暗损乘鸾女，汉殿凄凉万古愁。"
        ],
        "notes": "",
        "id": "ed1200b23d2332cea49c2a703e1cd30e"
    },
    {
        "author": "高观国",
        "dynasty": "宋",
        "type": "词",
        "rhythmic": "恋绣衾",
        "title": "",
        "preface": "",
        "paragraphs": [
            "碧梧偷恋小窗阴。",
            "恨芭蕉、不展寸心。",
            "暗语近、阳台远，奈秋宵、砧断漏沈。",
            "月明欲教吹箫去。",
            "隔骖鸾、空留怨音。",
            "从此是、天涯阻，这一场、愁梦更深。"
        ],
        "notes": "",
        "id": "cc2f20924ce20a975b25e46710507f8e"
    },
    {
        "author": "高观国",
        "dynasty": "宋",
        "type": "词",
        "rhythmic": "意难忘",
        "title": "",
        "preface": "",
        "paragraphs": [
            "仙子奇容。",
            "是名花第一，美占春风。",
            "烟香笼浅翠，露靓浥芳红。",
            "怜舞燕，惜惊鸿。",
            "想独步吴宫。",
            "料认得、娇云媚雨，来自巫峰。",
            "风流正与欢浓。",
            "羡高楼并倚，曲影阑东。",
            "烛摇留醉枕，尘坠恋歌钟。",
            "三弄笛，五花骢。",
            "莫行乐匆匆。",
            "但看取、天长地久，笑语相逢。"
        ],
        "notes": "",
        "id": "3fc143422cfba411bcd9fe68ef6c4e65"
    },
    {
        "author": "高观国",
        "dynasty": "宋",
        "type": "词",
        "rhythmic": "摊破浣溪沙・山花子",
        "title": "",
        "preface": "",
        "paragraphs": [
            "袅袅天风响佩环。",
            "鹊桥有女夜乘鸾。",
            "也恨别多相见少，似人间。",
            "银浦无声云路渺，金风有信玉机闲。",
            "生怕河梁分袂处，晓光寒。"
        ],
        "notes": "",
        "id": "21ebe2ea01090df6b4185532a16b762f"
    },
    {
        "author": "高观国",
        "dynasty": "宋",
        "type": "词",
        "rhythmic": "昭君怨",
        "title": "",
        "preface": "",
        "paragraphs": [
            "一棹莫愁烟艇。",
            "飞破玉壶清影。",
            "水溅粉绡寒。",
            "渺云鬟。",
            "不肯凌波微步。",
            "却载春愁归去。",
            "风澹楚魂惊。",
            "隔瑶京。"
        ],
        "notes": "",
        "id": "aa95552f5b348447b744bf033e8acbf4"
    },
    {
        "author": "高观国",
        "dynasty": "宋",
        "type": "词",
        "rhythmic": "更漏子",
        "title": "",
        "preface": "",
        "paragraphs": [
            "玉箫闲，清韵咽。",
            "人倚画兰愁绝。",
            "云恼月，月羞云。",
            "半溪梅影昏。",
            "恨春风，萧散后。",
            "夜夜数残更漏。",
            "情悄悄，思依依。",
            "天寒一雁飞。"
        ],
        "notes": "",
        "id": "be08fc02bfffc195757b31780be0ed99"
    },
    {
        "author": "高观国",
        "dynasty": "宋",
        "type": "词",
        "rhythmic": "杏花天",
        "title": "",
        "preface": "",
        "paragraphs": [
            "玉坛消息春寒浅。",
            "露红玉、娇生靓艳。",
            "小怜鬓湿燕脂染。",
            "只隔粉墙相见。",
            "花阴外、故宫梦远。",
            "想未识、莺莺燕燕。",
            "飘零翠径红千点。",
            "桃李春风已晚。"
        ],
        "notes": "",
        "id": "5e7432ee90216ed91b51a2ac4a3769d8"
    },
    {
        "author": "高观国",
        "dynasty": "宋",
        "type": "词",
        "rhythmic": "杏花天",
        "title": "",
        "preface": "",
        "paragraphs": [
            "花凝露湿燕脂透。",
            "是彩笔、丹青染就。",
            "粉绡帕入班姬手。",
            "舒卷清寒时候。",
            "春禽静、来窥晴昼。",
            "问冷落、芳心知否。",
            "不愁院宇东风骤。",
            "日日娇红如旧。"
        ],
        "notes": "",
        "id": "98ed51f3d7d67126877eddaa352d9d3a"
    },
    {
        "author": "高观国",
        "dynasty": "宋",
        "type": "词",
        "rhythmic": "杏花天",
        "title": "",
        "preface": "",
        "paragraphs": [
            "远山学得修眉翠。",
            "看眉展、春愁无际。",
            "雨痕半湿东风外。",
            "不管梨花有泪。",
            "西园路、青鞋暗记。",
            "怕行入、秋千径里。",
            "一春多少相思意。",
            "说与新来燕子。"
        ],
        "notes": "",
        "id": "c9cb17bf26f6504ac782bf18e29ea3d7"
    },
    {
        "author": "高观国",
        "dynasty": "宋",
        "type": "词",
        "rhythmic": "杏花天",
        "title": "",
        "preface": "",
        "paragraphs": [
            "霁烟消处寒犹嫩。",
            "乍门巷、愔愔昼永。",
            "池塘芳草魂初醒。",
            "秀句吟春未稳。",
            "仙源阻、春风瘦损。",
            "又燕子、来无芳信。",
            "小桃也自知人恨。",
            "满面羞红难问。"
        ],
        "notes": "",
        "id": "b00b64d53efad251f71a41f4b025b2ba"
    },
    {
        "author": "高观国",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "翠拂晴波，烟垂古岸，灞桥春色。",
            "斜带鸦啼，乱萦莺梦，愁丝如织。",
            "为怜张绪风流，正瘦损、宫腰褪碧。",
            "绽绾同心，留连不住，天涯行客。"
        ],
        "notes": "",
        "id": "b7162516d10fee1c814b755f27c1a612"
    },
    {
        "author": "高观国",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "夜来曾跨青虬，海风袅袅吹襟袖。",
            "蓬莱误入，群仙争问，刘郎安否。",
            "玉尘冰壶，日庭星角，孕成奇秀。",
            "看丹分宝鼎，箓传秘箧，闻重寄、长生酒。",
            "归梦惊回晓漏。",
            "正长庚、辉躔南斗。",
            "祥开华旦，菊香秋杪，枨黄霜后。",
            "笔扫龙蛇，句裁螭锦，俊才谁右。",
            "看功勋绣衮，家声再振，数千龄寿。"
        ],
        "notes": "",
        "id": "eef69a9ba239c59aeccc5aaeb34780c0"
    },
    {
        "author": "高观国",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "道山玉府真仙，去年再履论思地。",
            "西清禁域，眷深名重，年高身退。",
            "玉振金声，水增川涌，德兼才贵。",
            "爱知章引去，安车稳驾，轩冕付、谈笑外。",
            "兰玉孙枝竞秀，奉亲欢、莱衣同戏。",
            "蓬莱东接，苎萝西顾，三山耸翠。",
            "赐杖清朝，命堂绿野，放怀高致。",
            "似太公出将，卫公入相，为苍生起。"
        ],
        "notes": "",
        "id": "c72caa0263caa2308f2317d2047c070a"
    },
    {
        "author": "高观国",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "旧家心绪如云，乍舒乍卷初无定。",
            "西郊载雨，东城隔雾，还开晴景。",
            "爱恼花阴，喜移月地，朦胧清影。",
            "任无心有意，溶溶曳曳，萧散处、有谁问。",
            "朝暮如今难准。",
            "枉教他、惜春人恨。",
            "远峰依旧，前踪何在，有时愁凝。",
            "此兴飘然，不妨吹断，一川轻暝。",
            "待良宵，再入高唐梦里，觅巫阳信。"
        ],
        "notes": "",
        "id": "2bdb757b714c5b523b40059fcfbd4965"
    },
    {
        "author": "高观国",
        "dynasty": "宋",
        "type": "词",
        "rhythmic": "永遇乐",
        "title": "",
        "preface": "",
        "paragraphs": [
            "浅晕修娥，脆痕红粉，犹记窥户。",
            "香断帘空，尘生砌冷，谁唤青鸾舞。",
            "春风花信，秋宵月约，历历此心曾许。",
            "衔芳恨、千年怨结，玉骨未应成土。",
            "木兰艇子，莫愁何在，谩系寒江烟树。",
            "事逐云沈，情随佩冷，短梦分今古。",
            "一杯遥夜，孤光难晓，多少碎人肠处。",
            "空凄黯、西风细雨，尽吹泪去。"
        ],
        "notes": "",
        "id": "b22fba1d018cf831d7002f4b144d4939"
    },
    {
        "author": "高观国",
        "dynasty": "宋",
        "type": "词",
        "rhythmic": "江城子",
        "title": "",
        "preface": "",
        "paragraphs": [
            "绿丛篱菊点娇黄。",
            "过重阳。",
            "转愁伤。",
            "风急天高，归雁不成行。",
            "此去郎边知近远，秋水阔，碧天长。",
            "郎心如妾妾如郎。",
            "两离肠。",
            "一思量。",
            "春到春愁，秋色亦凄凉。",
            "近得新词知怨妾，无处诉，泣兰房。"
        ],
        "notes": "",
        "id": "4f8d6e0a65b927f3633640f15932f4b7"
    },
    {
        "author": "高观国",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "轻痕浅晕。",
            "偷染春风面。",
            "恰似西施影儿现。",
            "拟新妆、临槛一段天真，闲态度，长恁香娇玉软。",
            "从今怀袖里，不暂相离，似笑如颦任舒卷。",
            "顾芳容不老，只似如今，娇不语、无奈情深意远。",
            "便雨隔云疏暂分携，也时展丹青，见伊一见。"
        ],
        "notes": "",
        "id": "87c482be03e8457479f8778dd9f19fda"
    },
    {
        "author": "高观国",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "遮坐银屏度水沈。",
            "障风罗幕皱泥金。",
            "日迟宫院静愔愔。",
            "繁杏半窥红日薄，小怜低唱绿窗深。",
            "试拈犀管写春心。"
        ],
        "notes": "",
        "id": "09d815a0878accc3ab582c4586b82613"
    },
    {
        "author": "高观国",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "一色烟云澹不消。",
            "两峰眉黛为谁娇。",
            "春寒犹占木兰桡。",
            "燕子似甘愁寂寞，海棠未肯醉妖娆。",
            "小园嫩约尚萧条。"
        ],
        "notes": "",
        "id": "abe6ff50c1109c8ee9c34c962d29f33b"
    },
    {
        "author": "高观国",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "云外峰峦翠欲埋。",
            "雨沾黄叶湿青鞋。",
            "小惊春色入寒荄。",
            "风月愁新空雁字，神仙梦冷忆鸾钗。",
            "凄凉不是好情怀。"
        ],
        "notes": "",
        "id": "7b7167e99e2bfb6a5104d7ee904f141d"
    },
    {
        "author": "高观国",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "偷得韩香惜未烧。",
            "吹箫人在月明桥。",
            "草芳似待玉骢骄。",
            "吹絮绣帘春澹澹，隔香罗帐夜迢迢。",
            "楚魂须著楚词招。"
        ],
        "notes": "",
        "id": "8c295d3a0b9affc81ef544d310b5d870"
    },
    {
        "author": "高观国",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "魂是湘云骨是兰。",
            "春风冰玉注芳颜。",
            "谁招仙子在人间。",
            "溅水裙儿香雾皱，唾花衫子碧云寒。",
            "洞箫声绝却骖鸾。"
        ],
        "notes": "",
        "id": "2b8b198b23148b8d07d583e1f7a4be7b"
    },
    {
        "author": "高观国",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "啼魄一天涯。",
            "怨入芳华。",
            "可怜零血染烟霞。",
            "记得西风秋露冷，曾浼司花。",
            "明月满窗纱。",
            "倦客思家。",
            "故宫春事与愁赊。",
            "冉冉断魂招不得，翠冷红斜。"
        ],
        "notes": "",
        "id": "718f541cf74eea8a1259273269db08b4"
    },
    {
        "author": "高观国",
        "dynasty": "宋",
        "type": "词",
        "rhythmic": "清平乐",
        "title": "",
        "preface": "",
        "paragraphs": [
            "春蒲雨湿。",
            "燕子低飞急。",
            "云压前山群翠失。",
            "烟水满湖轻碧。",
            "小莲相见湾头。",
            "清寒不到青楼。",
            "请上琵琶弦索，今朝破得春愁。"
        ],
        "notes": "",
        "id": "a3c780c5948ce2dc45ef6d6ecbcd0c7b"
    },
    {
        "author": "高观国",
        "dynasty": "宋",
        "type": "词",
        "rhythmic": "清平乐",
        "title": "",
        "preface": "",
        "paragraphs": [
            "盘枝翦翠。",
            "叶叶西风意。",
            "吹上玉人云□底。",
            "无限新凉气味。",
            "飘萧露卷烟柔。",
            "绝怜不逐宫流。",
            "寄语多情宋玉，悲秋得似宜秋。"
        ],
        "notes": "",
        "id": "46d5208542f4e1f48adfee2ff637adc5"
    },
    {
        "author": "高观国",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "击碎空明，沧浪晚、棹歌飞入。",
            "西山外、紫霞吹断，赤尘无迹。",
            "飞上冰轮凉世界，唤回天籁清肌骨。",
            "看骊珠、影堕冷光斜，蛟龙窟。",
            "长啸外，纶巾侧。",
            "轻露下，纤絺湿。",
            "听洞箫声在，卧虹阴北。",
            "十万江妃留醉梦，二三沙鸟惊吟魄。",
            "任天河、落尽玉杯空，东方白。"
        ],
        "notes": "",
        "id": "9814da99de6fe04ea6cabea422109541"
    },
    {
        "author": "高观国",
        "dynasty": "宋",
        "type": "词",
        "rhythmic": "点绛唇",
        "title": "",
        "preface": "",
        "paragraphs": [
            "钓月蓬闲，载诗却向旗亭醉。",
            "翠蒲阴外。",
            "莫放双鸥起。",
            "水佩仙裳，酒落烟云意。",
            "来相试。",
            "玉绡新制。",
            "要写蓬壶记。"
        ],
        "notes": "",
        "id": "adf90a7aa13025849d65e15172a819e6"
    },
    {
        "author": "高观国",
        "dynasty": "宋",
        "type": "词",
        "rhythmic": "点绛唇",
        "title": "",
        "preface": "",
        "paragraphs": [
            "天外青鸾，几时常向人间住。",
            "断歌零舞。",
            "月上桐阴暮。",
            "憔悴潘郎，不解为花主。",
            "知何处。",
            "梦云愁雨。",
            "怕向西楼去。"
        ],
        "notes": "",
        "id": "699a2d079cacd05985676c04ae0e1f97"
    },
    {
        "author": "高观国",
        "dynasty": "宋",
        "type": "词",
        "rhythmic": "烛影摇红",
        "title": "",
        "preface": "",
        "paragraphs": [
            "别浦潮平，远村帆落烟江冷。",
            "征鸿相唤著行飞，不耐霜风紧。",
            "雪意垂垂未定。",
            "正惨惨、云横冻影。",
            "酒醒情绪，日晚登临，凄凉谁问。",
            "行乐京华，软红不断香尘喷。",
            "试将心事卜归期，终是无凭准。",
            "寥落年华将尽。",
            "误玉人、高楼凝恨。",
            "第一休负，西子湖边，江梅春信。"
        ],
        "notes": "",
        "id": "eb8601f440678e2cc8c4f57dfb4be559"
    },
    {
        "author": "高观国",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "春烟澹澹生春水。",
            "曾记芳洲兰棹舣。",
            "岸花香到舞衣边，汀草色分歌扇底。",
            "棹沈云去情千里。",
            "愁压双鸳飞不起。",
            "十年春事十年心，怕说湔裙当日事。"
        ],
        "notes": "",
        "id": "2204fc5dcb498f1a586ba3732807bd86"
    },
    {
        "author": "高观国",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "多时不踏章台路。",
            "依旧东风芳草渡。",
            "莺声唤起水边情，日影炙开花上雾。",
            "谢娘不信佳期误。",
            "认得马嘶迎绣户。",
            "今宵翠被不春寒，只恐香浓春又去。"
        ],
        "notes": "",
        "id": "ee93fd1fb49436c536b9bfabefecd17e"
    },
    {
        "author": "高观国",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "燕脂染出春风锦。",
            "生怕黄昏人有恨。",
            "雨难揩泪玉环娇，烟不遮愁红袖冷。",
            "醉魂吹断香魂静。",
            "拂拂翠眉羞带粉。",
            "最怜新燕识风流，只为春寒消瘦损。"
        ],
        "notes": "",
        "id": "d862a7c7095a06858ea14c4043835b86"
    },
    {
        "author": "高观国",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "几双海燕来金屋。",
            "春满离宫三十六。",
            "春风翦草碧纤纤，春雨浥花红扑扑。",
            "卫姬郑女腰如束。",
            "齐唱阳春新制曲。",
            "曲终移宴起笙箫，花下晚寒生翠縠。"
        ],
        "notes": "",
        "id": "18dd7ddf3ea3a8deaad5e999841da115"
    },
    {
        "author": "高观国",
        "dynasty": "宋",
        "type": "词",
        "rhythmic": "玉蝴蝶",
        "title": "",
        "preface": "",
        "paragraphs": [
            "唤起一襟凉思，未成晚雨，先做秋阴。",
            "楚客悲残，谁解此意登临。",
            "古台荒、断霞斜照，新梦黯、微月疏砧。",
            "总难禁。",
            "尽将幽恨，分付孤斟。",
            "从今。",
            "倦看青镜，既迟勋业，可负烟林。",
            "断梗无凭，岁华摇落又惊心。",
            "想莼汀、水云愁凝，闲蕙帐、猿鹤悲吟。",
            "信沈沈。",
            "故园归计，休更侵寻。"
        ],
        "notes": "",
        "id": "44f8e3d97681a231e7f32ffb6eb5c289"
    },
    {
        "author": "高观国",
        "dynasty": "宋",
        "type": "词",
        "rhythmic": "玲珑四犯",
        "title": "",
        "preface": "",
        "paragraphs": [
            "水外轻阴，做弄得飞云，吹断晴絮。",
            "驻马桥西，还系旧时芳树。",
            "不见翠陌寻春，每问著、小桃无语。",
            "恨燕莺、不识闲情，却隔乱红飞去。",
            "少年曾识春风意，到如今、怨怀难诉。",
            "魂惊冉冉江南远，烟草愁如许。",
            "此意待写翠笺，奈断肠、都无新句。",
            "问甚时、舞凤歌鸾，花里再看仙侣。"
        ],
        "notes": "",
        "id": "41870450b300490843c993c9739d3d59"
    },
    {
        "author": "高观国",
        "dynasty": "宋",
        "type": "词",
        "rhythmic": "瑞鹤仙",
        "title": "",
        "preface": "",
        "paragraphs": [
            "一枝苍玉冷。",
            "爱露节霜根，从来孤劲。",
            "提携远尘境。",
            "自清臞骨力，岁寒心性。",
            "登临助兴。",
            "甚偏与，芒鞋相称。",
            "笑葛洪、陂外腾飞，渺渺水闲烟迥。",
            "寻胜。",
            "拨开林影，斫破苔痕，缓支幽径。",
            "分云度岭。",
            "待随处、问梅信。",
            "任香挑村醑，寒拖夜月，识尽江山好景。",
            "扣禅关拗折，归来万缘自静。"
        ],
        "notes": "",
        "id": "e78be6d4b5b82c2cc66425a482e7c7e8"
    },
    {
        "author": "高观国",
        "dynasty": "宋",
        "type": "词",
        "rhythmic": "生查子",
        "title": "",
        "preface": "",
        "paragraphs": [
            "香惊楚驿寒，瘦倚湘筠暮。",
            "一笛已黄昏，片月尤清楚。",
            "沈沈冰玉魂，漠漠烟云浦。",
            "酸泪不成弹，又向春心聚。"
        ],
        "notes": "",
        "id": "5db987478b6807239e5f294e55f43db3"
    },
    {
        "author": "高观国",
        "dynasty": "宋",
        "type": "词",
        "rhythmic": "生查子",
        "title": "",
        "preface": "",
        "paragraphs": [
            "飞花澹澹风，破暖疏疏雨。",
            "香润玉阶尘，翠湿纱窗雾。",
            "钿筝离雁行，宝箧留钗股。",
            "惟有凤楼魂，夜夜江南路。"
        ],
        "notes": "",
        "id": "e74186b85cba9cbf9c484e4212b075d0"
    },
    {
        "author": "高观国",
        "dynasty": "宋",
        "type": "词",
        "rhythmic": "生查子",
        "title": "",
        "preface": "",
        "paragraphs": [
            "春笼云润香，露湿青蛟瘦。",
            "偷学汉宫妆，舞彻霓裳后。",
            "酥胸紫领巾，冰翦柔荑手。",
            "有意入罗囊，不肯成春酒。"
        ],
        "notes": "",
        "id": "6a16f705ae1eec2b4829d600ad832d43"
    },
    {
        "author": "高观国",
        "dynasty": "宋",
        "type": "词",
        "rhythmic": "生查子",
        "title": "",
        "preface": "",
        "paragraphs": [
            "蓬莱一捻云，彻骨龙涎染。",
            "风味韵而芳，笑语柔而婉。",
            "花娇绿鬓寒，酒凝清歌怨。",
            "翠幄已烟浓，银烛重休翦。"
        ],
        "notes": "",
        "id": "98ae867873b3776d38ee3c04dc7795e7"
    },
    {
        "author": "高观国",
        "dynasty": "宋",
        "type": "词",
        "rhythmic": "生查子",
        "title": "",
        "preface": "",
        "paragraphs": [
            "芙蓉羞粉香，倚竹窥烟霁。",
            "眼带楚波寒，骨艳春风醉。",
            "谁传侧帽情，想解遗鞭意。",
            "红叶可怜秋，不寄相思字。"
        ],
        "notes": "",
        "id": "9e8a682b3a8c976914c79d9d4b36a1ac"
    },
    {
        "author": "高观国",
        "dynasty": "宋",
        "type": "词",
        "rhythmic": "生查子",
        "title": "",
        "preface": "",
        "paragraphs": [
            "野泉春吐芽，泥湿随飞燕。",
            "碧涧一杯羹，夜韭无人翦。",
            "玉钗和露香，鹅管随春软。",
            "野意重殷勤，持以君王献。"
        ],
        "notes": "",
        "id": "5ec8e7e3faf39063bdb7b5fe1c9137aa"
    },
    {
        "author": "高观国",
        "dynasty": "宋",
        "type": "词",
        "rhythmic": "留春令",
        "title": "",
        "preface": "",
        "paragraphs": [
            "玉妃春醉，夜寒吹堕，江南风月。",
            "一自情留馆娃宫，在竹外、尤清绝。",
            "贪睡开迟风韵别。",
            "向杏花休说。",
            "角冷黄昏艳歌残，怕惊落、燕脂雪。"
        ],
        "notes": "",
        "id": "b8d6fbbeeac371a95e99ae45e8737375"
    },
    {
        "author": "高观国",
        "dynasty": "宋",
        "type": "词",
        "rhythmic": "留春令",
        "title": "",
        "preface": "",
        "paragraphs": [
            "玉清冰瘦，洗妆初见，春风头面。",
            "等得黄昏月溪寒，爱顾影、临清浅。",
            "历尽冰霜空羞怨。",
            "怨粉香消减。",
            "江北江南旧情多，奈笛里、关山远。"
        ],
        "notes": "",
        "id": "f8439ecaf268d71e3f80425a8bc10178"
    },
    {
        "author": "高观国",
        "dynasty": "宋",
        "type": "词",
        "rhythmic": "留春令",
        "title": "",
        "preface": "",
        "paragraphs": [
            "粉绡轻试，绿裙微褪，吴姬娇小。",
            "一点清香著芳魂，便添起、春怀抱。",
            "玉脸窥人舒浅笑。",
            "寄此情天渺。",
            "酒醒罗浮角声寒，正月挂、南枝晓。"
        ],
        "notes": "",
        "id": "cd01812a501d510265c3bf524b70f036"
    },
    {
        "author": "高观国",
        "dynasty": "宋",
        "type": "词",
        "rhythmic": "留春令",
        "title": "",
        "preface": "",
        "paragraphs": [
            "断霞低映，小桥流水，一川平远。",
            "柳影人家起炊烟，彷佛似、江南岸。",
            "马上东风吹醉面。",
            "问此情谁管。",
            "花里清歌酒边情，问何日、重相见。"
        ],
        "notes": "",
        "id": "0705b1777f3da503bc60569dbf2588d6"
    },
    {
        "author": "高观国",
        "dynasty": "宋",
        "type": "词",
        "rhythmic": "眼儿媚",
        "title": "",
        "preface": "",
        "paragraphs": [
            "轻云终被断云留。",
            "不肯放春愁。",
            "翠楼旧倚，粉墙重见，歌酒风流。",
            "今朝毕竟吟情澹，芳意未全酬。",
            "东风向晚，莺花有意，吹转船头。"
        ],
        "notes": "",
        "id": "e1d3a6b732bc500b1d28f40d3ec5c26b"
    },
    {
        "author": "高观国",
        "dynasty": "宋",
        "type": "词",
        "rhythmic": "祝英台近",
        "title": "",
        "preface": "",
        "paragraphs": [
            "一窗闲，孤烬冷，独自个春睡。",
            "绣被熏香，不似旧风味。",
            "静听滴滴檐声，惊愁搅梦，更不管、庾郎心碎。",
            "念芳意。",
            "一并十日春寒，梅花煞憔悴。",
            "懒做新词，春在可怜里。",
            "几时挑菜踏青，云沈雨断，尽分付、楚天之外。"
        ],
        "notes": "",
        "id": "f3823dc80ac5bbd820485113ebd9a66b"
    },
    {
        "author": "高观国",
        "dynasty": "宋",
        "type": "词",
        "rhythmic": "祝英台近",
        "title": "",
        "preface": "",
        "paragraphs": [
            "拥红妆，翻翠盖，花影暗南浦。",
            "波面澄霞，兰艇采香去。",
            "有人水溅红裙，相招晚醉，正月上、凉生风露。",
            "两凝伫。",
            "别后歌断云闲，娇姿黯无语。",
            "魂梦西风，端的此心苦。",
            "遥想芳脸轻颦，凌波微步，镇输与、沙边鸥鹭。"
        ],
        "notes": "",
        "id": "115167cf23e064a935385bc3d038d971"
    },
    {
        "author": "高观国",
        "dynasty": "宋",
        "type": "词",
        "rhythmic": "花心动",
        "title": "",
        "preface": "",
        "paragraphs": [
            "碧藓封枝，点寒英、疏疏玉清冰洁。",
            "梦忆旧家，春与新恩，曾映寿阳妆额。",
            "绿裙青袂南邻伴，应怪我、精神都别。",
            "恨衰晚、春风意思，顿成羞怯。",
            "犹念横斜性格。",
            "恼和靖吟魂，自来清绝。",
            "斜傍劲松，偷倚修篁，总是岁寒相识。",
            "绿阴结子当时意，到如今、芳心消歇。",
            "小桥夜，清愁倦陪澹月。"
        ],
        "notes": "",
        "id": "4243e187cf0545c4ed4d07985ae67d19"
    },
    {
        "author": "高观国",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "云娇雪嫩羞相倚。",
            "凌波共酌春风醉。",
            "的皪玉台寒。",
            "肯教金盏单。",
            "只疑双蝶梦。",
            "翠袖和香拥。",
            "香外有鸳鸯。",
            "风流烟水乡。"
        ],
        "notes": "",
        "id": "bf41bcb99931af903d60b6efa7bc0246"
    },
    {
        "author": "高观国",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "何须急管吹云暝。",
            "高寒滟滟开金饼。",
            "今夕不登楼。",
            "一年空过秋。",
            "桂花香雾冷。",
            "梧叶西风影。",
            "客醉倚河桥。",
            "清光愁玉箫。"
        ],
        "notes": "",
        "id": "db5b96ad3c0a7552b4610e5a48fead61"
    },
    {
        "author": "高观国",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "玉阑秋色知谁主。",
            "隔阑一架葡萄雨。",
            "绿藓怕啼螀。",
            "可堪宫漏长。",
            "乌丝吟古怨。",
            "清泪消尘砚。",
            "梦冷不成云。",
            "□峰峰外情。"
        ],
        "notes": "",
        "id": "a97467b17017e70be7d833b56dfc23c1"
    },
    {
        "author": "高观国",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "玉鳞熬出香凝软。",
            "并刀断处冰丝颤。",
            "红缕间堆盘。",
            "轻明相映寒。",
            "纤柔分劝处。",
            "腻滑难停筋。",
            "一洗醉魂清。",
            "真成醒酒冰。"
        ],
        "notes": "",
        "id": "10f30df4ce650f4d5801a86b8662b6ac"
    },
    {
        "author": "高观国",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "红云半压秋波碧。",
            "艳妆泣露娇啼色。",
            "佳梦入仙城。",
            "风流石曼卿。",
            "宫袍呼醉醒。",
            "休卷西风锦。",
            "明日粉香残。",
            "六朝烟水寒。"
        ],
        "notes": "",
        "id": "dce2477b388decfaa7ba9705c9267fc2"
    },
    {
        "author": "高观国",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "春风吹绿湖边草。",
            "春光依旧湖边道。",
            "玉勒锦障泥。",
            "少年游冶时。",
            "烟明花似绣。",
            "且醉旗亭酒。",
            "斜日照花西。",
            "归鸦花外啼。"
        ],
        "notes": "",
        "id": "92942dbcb2b51f201b8864082eae8b19"
    },
    {
        "author": "高观国",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "小舫半帘山色，断桥两岸秋阴。",
            "芙蓉消息已愁深。",
            "红染云机翠锦。",
            "几度烟波共酌，半生风月关心。",
            "飞来鸥鹭是知音。",
            "一笑歌边醉醒。"
        ],
        "notes": "",
        "id": "4bd37dba3c31652f171ac8e227e78f0b"
    },
    {
        "author": "高观国",
        "dynasty": "宋",
        "type": "词",
        "rhythmic": "解连环",
        "title": "",
        "preface": "",
        "paragraphs": [
            "浪摇新绿。",
            "漫芳洲翠渚，雨痕初足。",
            "荡霁色、流入横塘，看风外漪漪，皱纹如縠。",
            "藻荇萦回，似留恋、鸳飞鸥浴。",
            "爱娇云蘸色，媚日挼蓝，远迷心目。",
            "仙源漾舟岸曲。",
            "照芳容几树，香浮红玉。",
            "记那回、西洛桥边，裙翠传情，玉纤轻掬。",
            "三十六陂，锦鳞渺、芳音难续。",
            "隔垂阳，故人望断，浸愁万斛。"
        ],
        "notes": "",
        "id": "64e4e46072f4ce70d684af205eb8c7e3"
    },
    {
        "author": "高观国",
        "dynasty": "宋",
        "type": "词",
        "rhythmic": "解连环",
        "title": "",
        "preface": "",
        "paragraphs": [
            "露条烟叶。",
            "惹长亭旧恨，几番风月。",
            "爱细缕、先窣轻黄，渐拂水藏鸦，翠阴相接。",
            "纤软风流，眉黛浅、三眠初歇。",
            "奈年华又晚，萦绊游蜂，絮飞晴雪。",
            "依依灞桥怨别。",
            "正千丝万绪，难禁愁绝。",
            "怅岁久、应长新条，念曾系花骢，屡停兰楫。",
            "弄影摇晴，恨闲损、春风时节。",
            "隔邮亭，故人望断，舞腰瘦怯。"
        ],
        "notes": "",
        "id": "da2d8635edd1988adb8f919d54c76558"
    },
    {
        "author": "高观国",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "西楼杨柳未胜烟。",
            "寒峭落梅天。",
            "东风渡头波晚，一棹木兰船。",
            "花态度，酒因缘。",
            "只春怜。",
            "屏开山翠，雨怯云娇，尽付愁边。"
        ],
        "notes": "",
        "id": "a80662683bb81698b5dbe2a5385fa408"
    },
    {
        "author": "高观国",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "烟墅暝。",
            "隔断仙源芳径。",
            "雨歇花梢魂未醒。",
            "湿红如有恨。",
            "别后香车谁整。",
            "怪得画桥春静。",
            "碧涨平湖三十顷。",
            "归云何处问。"
        ],
        "notes": "",
        "id": "cc45654bc4382c345089d1dbd5141538"
    },
    {
        "author": "高观国",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "月冷霜袍拥。",
            "见一枝、年华又晚，粉愁香冻。",
            "云隔溪桥人不度，的皪春心未纵。",
            "清影怕、寒波摇动。",
            "更没纤毫尘俗态，倚高情、预得春风宠。",
            "沈冻蝶，挂么凤。",
            "一杯正要吴姬捧。",
            "想见那、柔酥弄白，暗香偷送。",
            "回首罗浮今在否，寂寞烟迷翠拢。",
            "又争奈、桓伊三弄。",
            "开遍西湖春意烂，算群花、正作江山梦。",
            "吟思怯，暮云重。"
        ],
        "notes": "",
        "id": "9cb9a7222c4e8cd652d2ea08d372bacb"
    },
    {
        "author": "高观国",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "花染烟香，柳摇风翠。",
            "春工写出清明意。",
            "翠湾还趁画船开，粉墙到处骄骢系。",
            "歌唤红裙，酒招青旆。",
            "吟情又许春风醉。",
            "何妨日日烂芳游，今宵先向西城睡。"
        ],
        "notes": "",
        "id": "788d8e175769e5c644355bd73b144051"
    },
    {
        "author": "高观国",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "水减堤痕，秋生屐齿。",
            "瘦筇唤起登高意。",
            "翠烟微冷梦凄凉，黄花香晚人憔悴。",
            "怀古风流，悲秋情味。",
            "紫萸劝入旗亭醉。",
            "玉人相见说新愁，可怜又湿西风泪。"
        ],
        "notes": "",
        "id": "7bd7ab340d6ce43da8a70850a160cde5"
    },
    {
        "author": "高观国",
        "dynasty": "宋",
        "type": "词",
        "rhythmic": "酹江月・念奴娇",
        "title": "",
        "preface": "",
        "paragraphs": [
            "万岩灵秀，拱崇台飞观，凭陵千尺。",
            "清磬一声帘幕冷，无复宫娃消息。",
            "响屉廊空，采香径古，尘土成遗迹。",
            "石闲松老，断云空锁愁寂。",
            "专宠谁比轻颦，楚腰吴艳，一笑无颜色。",
            "风月荒凉罗绮梦，输与扁舟归客。",
            "舞阕歌残，国倾人去，青草埋香骨。",
            "五湖波淼，远空依旧涵碧。"
        ],
        "notes": "",
        "id": "c875a1971256a5f908a42b07410ae87b"
    },
    {
        "author": "高观国",
        "dynasty": "宋",
        "type": "词",
        "rhythmic": "醉落魄・一斛珠",
        "title": "",
        "preface": "",
        "paragraphs": [
            "钩帘翠湿。",
            "寒江上、雨晴风急。",
            "乱峰低处明残日。",
            "雁字成行，写破暮天碧。",
            "故人天外长为客。",
            "倚阑一望情何极。",
            "新来得个归消息。",
            "去棹回舟，数过几千只。"
        ],
        "notes": "",
        "id": "611ec26f540720ce10607abe173d5b02"
    },
    {
        "author": "高观国",
        "dynasty": "宋",
        "type": "词",
        "rhythmic": "金人捧露盘",
        "title": "",
        "preface": "",
        "paragraphs": [
            "楚宫闲，金成屋，玉为阑。",
            "断云梦、容易惊残。",
            "骊歌几叠，至今愁思怯阳关。",
            "清音恨阻，抱哀筝、知为谁弹。",
            "年华晚，月华冷，霜华重，鬓华斑。",
            "也须念、闲损雕鞍。",
            "斜缄小字，锦江三十六鳞寒。",
            "此情天阔，正梅信、笛里关山。"
        ],
        "notes": "",
        "id": "17f11e41602c918458ec89a8fdf530d0"
    },
    {
        "author": "高观国",
        "dynasty": "宋",
        "type": "词",
        "rhythmic": "金人捧露盘",
        "title": "",
        "preface": "",
        "paragraphs": [
            "念瑶姬，翻瑶佩，下瑶池。",
            "冷香梦、吹上南枝。",
            "罗浮梦杳，忆曾清晓见仙姿。",
            "天寒翠袖，可怜是、倚竹依依。",
            "溪痕浅，云痕冻，月痕澹，粉痕微。",
            "江楼怨、一笛休吹。",
            "芳音待寄，玉堂烟驿两凄迷。",
            "新愁万斛，为春瘦、却怕春知。"
        ],
        "notes": "",
        "id": "c867ef4b94bf9ee1b7c4006caa370456"
    },
    {
        "author": "高观国",
        "dynasty": "宋",
        "type": "词",
        "rhythmic": "金人捧露盘",
        "title": "",
        "preface": "",
        "paragraphs": [
            "梦湘云，吟湘月，吊湘灵。",
            "有谁见、罗袜尘生。",
            "凌波步弱，背人羞整六铢轻。",
            "娉娉袅袅，晕娇黄、玉色轻明。",
            "香心静，波心冷，琴心怨，客心惊。",
            "怕佩解、却返瑶京。",
            "杯擎清露，醉春兰友与梅兄。",
            "苍烟万顷，断肠是、雪冷江清。"
        ],
        "notes": "",
        "id": "34937d800bdbe9e8f365f88d1a6bfd34"
    },
    {
        "author": "高观国",
        "dynasty": "宋",
        "type": "词",
        "rhythmic": "隔浦莲・隔浦莲近拍",
        "title": "",
        "preface": "",
        "paragraphs": [
            "银湾初霁暮雨。",
            "鹊赴秋期去。",
            "浅月窥清夜，凉生一天风露。",
            "纤巧云暗度。",
            "河桥路。",
            "缥缈乘鸾女。",
            "正容与。",
            "西厢旧约，玉娇谁见私语。",
            "柔情不尽，好似冰绡云缕。",
            "回首天涯又怨阻。",
            "无语。",
            "西风魂断机杼。"
        ],
        "notes": "",
        "id": "2471f88c7c3d50ddf1ea9b48f8e941a7"
    },
    {
        "author": "高观国",
        "dynasty": "宋",
        "type": "词",
        "rhythmic": "雨中花・夜行船",
        "title": "",
        "preface": "",
        "paragraphs": [
            "旆拂西风，客应星汉，行参玉节征鞍。",
            "缓带轻裘，争看盛世衣冠。",
            "吟倦西湖风月，去看北塞关山，过离宫禾黍，故垒烟尘，有泪应弹。",
            "文章俊伟，颖露囊锥，名动万里呼韩。",
            "知素有、平戎手段，小试何难。",
            "情寄吴梅香冷，梦随陇雁霜寒。",
            "立勋未晚，归来依旧，酒社诗坛。"
        ],
        "notes": "",
        "id": "1eeb5c1cf41e3f2fb51e6223f13f62ee"
    },
    {
        "author": "高观国",
        "dynasty": "宋",
        "type": "词",
        "rhythmic": "霜天晓角",
        "title": "",
        "preface": "",
        "paragraphs": [
            "霜清水碧。",
            "冷浸红云湿。",
            "休说季伦锦帐，山南岸、更花密。",
            "露滴。",
            "空翠幂。",
            "两峰开霁色。",
            "不为浓妆一醉，西风帽、为谁侧。"
        ],
        "notes": "",
        "id": "cc9e8357cbbbf98e35bc873ea626df85"
    },
    {
        "author": "高观国",
        "dynasty": "宋",
        "type": "词",
        "rhythmic": "霜天晓角",
        "title": "",
        "preface": "",
        "paragraphs": [
            "炉烟浥浥。",
            "花露蒸沈液。",
            "不用宝钗翻炷，闲窗下、袅轻碧。",
            "醉拍。",
            "罗袖惜。",
            "春风偷染得。",
            "占取风流声价，韩郎是、旧相识。"
        ],
        "notes": "",
        "id": "fe4cb27e8689d67e394812819ca3817f"
    },
    {
        "author": "高观国",
        "dynasty": "宋",
        "type": "词",
        "rhythmic": "霜天晓角",
        "title": "",
        "preface": "",
        "paragraphs": [
            "春云粉色。",
            "春水和云湿。",
            "试问西湖杨柳，东风外、几丝碧。",
            "望极。",
            "连翠陌。",
            "兰桡双桨急。",
            "欲访莫愁何处，旗亭在、画桥侧。"
        ],
        "notes": "",
        "id": "41b5f35efc6b5fd3ea2c34ed188dfd4b"
    },
    {
        "author": "高观国",
        "dynasty": "宋",
        "type": "词",
        "rhythmic": "青玉案",
        "title": "",
        "preface": "",
        "paragraphs": [
            "平生似欠西湖债。",
            "每拼了、金貂解。",
            "妩媚烟云多变态。",
            "雕鞍来处，画船归去，花柳春风隘。",
            "玉京相接蓬壶界。",
            "入画遥山翠分黛。",
            "苏小不来时节改。",
            "一堤风月，六桥烟水，鹭约鸥盟在。"
        ],
        "notes": "",
        "id": "f13ada3ec6c4a18596288ebb2200e3c3"
    },
    {
        "author": "高观国",
        "dynasty": "宋",
        "type": "词",
        "rhythmic": "风入松",
        "title": "",
        "preface": "",
        "paragraphs": [
            "粉娇曾隔翠帘看。",
            "横玉声寒。",
            "夜深不管柔荑冷，樱朱度、香喷云鬟。",
            "霜月摇摇吹落，梅花簌簌惊残。",
            "萧郎且放凤箫闲。",
            "何处骖鸾。",
            "静听三弄霓裳罢，魂飞断、愁里关山。",
            "三十六宫天近，念奴却在人间。"
        ],
        "notes": "",
        "id": "47c94643f5fd1d635f9023b2b728e3ab"
    },
    {
        "author": "高观国",
        "dynasty": "宋",
        "type": "词",
        "rhythmic": "风入松",
        "title": "",
        "preface": "",
        "paragraphs": [
            "卷帘日日恨春阴。",
            "寒食新晴。",
            "马蹄只向南山去，长桥爱、花柳多情。",
            "红外风娇日暖，翠边水秀山明。",
            "杜郎歌酒过平生。",
            "到处蓬瀛。",
            "醉魂不入重城晚，浓欢寄、桃叶桃根。",
            "绣被嫩寒清晓，莺声唤醒春酲。"
        ],
        "notes": "",
        "id": "1396c55d04a6fa5fad7e85e46bc1b12b"
    },
    {
        "author": "高观国",
        "dynasty": "宋",
        "type": "词",
        "rhythmic": "齐天乐",
        "title": "",
        "preface": "",
        "paragraphs": [
            "晚云知有关山念，澄霄卷开清霁。",
            "素景分中，冰盘正溢，何啻婵娟千里。",
            "危阑静倚。",
            "正玉管吹凉，翠觞留醉。",
            "记约清吟，锦袍初唤醉魂起。",
            "孤光天地共影，浩歌谁与舞，凄凉风味。",
            "古驿烟寒，幽垣梦冷，应念秦楼十二。",
            "归心对此。",
            "想斗插天南，雁横辽水。",
            "试问妲娥，有谁能为寄。"
        ],
        "notes": "",
        "id": "82b04a85d14b9172a0eb58bb6342737a"
    },
    {
        "author": "高观国",
        "dynasty": "宋",
        "type": "词",
        "rhythmic": "齐天乐",
        "title": "",
        "preface": "",
        "paragraphs": [
            "丛幽一笑东篱晓，霜华又随香冷。",
            "晕色黄娇，低枝翠婉，来趁登高佳景。",
            "谁偏管领。",
            "是彭泽归来，未荒三径。",
            "最惬清觞，道家标致自风韵。",
            "南山依旧翠倚，采花无限思，西风吹醒。",
            "万蕊金寒，三秋梦好，曾记餐英清咏。",
            "斓斑泪沁。",
            "怕节去蜂愁，雨荒烟暝。",
            "明日重阳，为谁簪短鬓。"
        ],
        "notes": "",
        "id": "62d4f892c10b09e6227a1e61982e50dc"
    },
    {
        "author": "高观国",
        "dynasty": "宋",
        "type": "词",
        "rhythmic": "齐天乐",
        "title": "",
        "preface": "",
        "paragraphs": [
            "碧云阙处无多雨，愁与去帆俱远。",
            "倒苇沙闲，枯兰溆冷，寥落寒江秋晚。",
            "楼阴纵览。",
            "正魂怯清吟，病多依黯。",
            "怕挹西风，袖罗香自去年减。",
            "风流江左久客，旧游得意处，朱帘曾卷。",
            "载酒春情，吹箫夜约，犹忆玉娇香软。",
            "尘栖故苑，叹璧月空檐，梦云飞观。",
            "送绝征鸿，楚峰烟数点。"
        ],
        "notes": "",
        "id": "88549b1a7756024cb835cba9d629f55c"
    }
]