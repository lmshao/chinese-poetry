[
    {
        "author": "龚文焕",
        "dynasty": "宋",
        "type": "诗",
        "rhythmic": "",
        "title": "山中纪咏  其一",
        "preface": "",
        "paragraphs": [
            "胜地栖迟惯，青山耐久看。",
            "云烟五洞古，泉石九峰寒。",
            "已化岩前虎，犹藏箬下丹。",
            "黄花生意别，秋老不凋残。"
        ],
        "notes": "",
        "id": "86d5c9039ade2f3cef79352cb3e9fdfc"
    },
    {
        "author": "龚文焕",
        "dynasty": "宋",
        "type": "诗",
        "rhythmic": "",
        "title": "山中纪咏  其二",
        "preface": "",
        "paragraphs": [
            "白日幽情惬，闲门到者稀。",
            "嗜茶和月煮，采药带云归。",
            "春树余花落，天坛独鹤飞。",
            "年华自来往，慵换薜萝衣。"
        ],
        "notes": "",
        "id": "b57a9226c4360ad00edd2bff5e356295"
    }
]