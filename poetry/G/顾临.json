[
    {
        "author": "顾临",
        "dynasty": "宋",
        "type": "诗",
        "rhythmic": "",
        "title": "和孔司封题蓬莱阁",
        "preface": "",
        "paragraphs": [
            "万壑千岩满数楹，当中秦望翠开屏。",
            "朝游箫吹闻仙乐，夜散灯光堕列星。",
            "聊寄蘧庐消白日，何须扁舸到沧溟。",
            "飘然赋此得真意，直欲乘空御鹤翎。"
        ],
        "notes": "",
        "id": "e0f4643241d88edfe3d3fdd19f51dde8"
    },
    {
        "author": "顾临",
        "dynasty": "宋",
        "type": "诗",
        "rhythmic": "",
        "title": "送程给事知越州",
        "preface": "",
        "paragraphs": [
            "飘飘清骨倦黄扉，想见蓬莱出一麾。",
            "流壑秀岩饶胜赏，过家上冢喜频归。",
            "如淮公酿年来富，鬬虎巨螯秋正肥。",
            "张翰思鲈方鼓颔，都门将别欲东飞。"
        ],
        "notes": "",
        "id": "3e4cd268a73c4e4f1cbf5e28f380c7f5"
    },
    {
        "author": "顾临",
        "dynasty": "宋",
        "type": "诗",
        "rhythmic": "",
        "title": "题静照堂",
        "preface": "",
        "paragraphs": [
            "踏暑夏日长，履霜冬日短。",
            "乞诗贲新堂，经年不辞缓。",
            "虚室莓苔青，客衣尘土满。",
            "自矜非俗求，容色长衎衎。",
            "盈箧宝珠玑，东归春正暖。",
            "静照名已传，主人宜亦反。"
        ],
        "notes": "",
        "id": "ce20838afff6fe83565436181d9732eb"
    },
    {
        "author": "顾临",
        "dynasty": "宋",
        "type": "诗",
        "rhythmic": "",
        "title": "驾幸太学",
        "preface": "",
        "paragraphs": [
            "五纪寥寥旧典章，一朝清跸下胶庠。",
            "旗常日月随天转，文武衣冠列宿行。",
            "拜老徒烦嗟汉室，谈经戒逸慕周王。",
            "已叨法从陪临幸，赓咏虞廷喜载飏。"
        ],
        "notes": "",
        "id": "1ff54b32909b294fbc437e1be0e17c9d"
    },
    {
        "author": "顾临",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "雨中林学士，柏下顾将军。"
        ],
        "notes": "",
        "id": "407ceca51c697dc779bb69218ce28293"
    }
]