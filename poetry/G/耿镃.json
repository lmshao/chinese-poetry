[
    {
        "author": "耿镃",
        "dynasty": "宋",
        "type": "诗",
        "rhythmic": "",
        "title": "用彦平韵赋石外舅短项翁",
        "preface": "",
        "paragraphs": [
            "人生何地逃奇耦，白发转头成宿莽。",
            "百年同尽草一丘，谁见乘槎上牛斗。",
            "不如醉倒三万场，何必龙山岁重九。",
            "先生元是古达人，身外所忻惟有酒。",
            "石交自得短项翁，燕颔鸢肩非我友。",
            "迩来带眼宽绿筠，结喉不造鸳鹭群。",
            "十年孛窣墙下尘，仰面讵识高昆仑。",
            "先生取人略形貌，翁获展尽终不浑。",
            "我欲挽翁归翠微，手栽杞菊如天随。",
            "愿翁醉客莫嫌扰，买山政赋淮南小。"
        ],
        "notes": "",
        "id": "076e26ba3de41fa05f740ddaedb60452"
    },
    {
        "author": "耿镃",
        "dynasty": "宋",
        "type": "诗",
        "rhythmic": "",
        "title": "用功成韵赋外舅短项翁",
        "preface": "",
        "paragraphs": [
            "君不见王绩非狂生，笔墨扫尽惟酒经。",
            "又不见志和非漫尉，江湖醉咏渔歌耳。",
            "文章得失两梦事，一醉从渠俱不理。",
            "人间自有行秘书，此翁聊为山泽儒。",
            "平生斟酌自饱满，宁复有欠宁有余。",
            "可怜蹒跚挽不前，属车岂识从甘泉。",
            "不矜万卷腹空洞，渴梦只恐东溟干。",
            "莫疑此翁拘器穷，此翁有用非哑钟。",
            "浊醪作贤清作圣，翁不异味同其空。",
            "我方畏缩立下风，伸颈一笑短项逢。",
            "脱冠与翁共醉倒，从人笑此两秃翁。"
        ],
        "notes": "",
        "id": "89bd41d7083584cac462e12d8fe3065c"
    },
    {
        "author": "耿镃",
        "dynasty": "宋",
        "type": "诗",
        "rhythmic": "",
        "title": "西楼",
        "preface": "",
        "paragraphs": [
            "西楼一曲旧笙歌，千古当楼面翠峨。",
            "花发花残香径雨，月生月落洞庭波。",
            "地雄鼓角秋声壮，天迥阑干夕照多。",
            "四百年来逢妙手，要看风物似元和。"
        ],
        "notes": "",
        "id": "c305d4a38faaba97a21d929307f5547f"
    }
]