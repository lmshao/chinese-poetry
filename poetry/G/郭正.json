[
    {
        "author": "郭正",
        "dynasty": "宋",
        "type": "诗",
        "rhythmic": "",
        "title": "姜相峰",
        "preface": "",
        "paragraphs": [
            "青山为主身为客，主人借客青山宅。",
            "白云自在千里飞，长松不换三冬碧。",
            "藤枯谁与写作龙，龟老何年化为石。",
            "落花流水发源深，鸣雁过江悲晚色。",
            "家无妻子心无累，顶冒寒霜踵藏息。",
            "月明舞影聊尽欢，一点尘寰不留迹。",
            "傥来轩冕真可嗟，朝为公卿暮逋谪。",
            "屈原贾谊尔为谁，问君何似青山客。"
        ],
        "notes": "",
        "id": "043a223b1c9756aa65bfda54065c57f3"
    }
]