[
    {
        "author": "甘同叔",
        "dynasty": "宋",
        "type": "诗",
        "rhythmic": "",
        "title": "鹅翎山",
        "preface": "",
        "paragraphs": [
            "俗谓鹅翎未必然，娥英恐是古时传。",
            "溪声流尽苍梧泪，斑竹林中闻杜鹃。"
        ],
        "notes": "",
        "id": "376fb81b47f554a23706adeca9fd4d0c"
    },
    {
        "author": "甘同叔",
        "dynasty": "宋",
        "type": "诗",
        "rhythmic": "",
        "title": "题昌山圣姥庙",
        "preface": "",
        "paragraphs": [
            "分宜古县环清溪，重冈复岭如奔驰。",
            "行逢山断水流处，阅城庙枕山之西。",
            "我来落日在前岭，摩挲一读卢肇碑。",
            "嗟唐去今亦巳久，尚余文字光陆离。",
            "云昔秦人有天下，鏖战六国愚黔黎。",
            "砀山云气望不见，神物乃降江之嫠。",
            "雷轰电合助光怪，蜿蜒堕地偕群儿。",
            "赤鳣王鲔奉鼎俎，追逐甘旨怜姥慈。",
            "姥先仙去环佩冷，安能蟠蛰从儿嬉。",
            "刘累不出浮俗隘，况肯委质嬴与斯。",
            "珠宫贝阙世所希，铜环十二白玉扉。",
            "纫兰作佩香披披，招摇手掉芙蓉旗。",
            "哀弹清瑟和宓妃，大川击鼓劳冯夷。",
            "巨鱼踊跃鼋鼍随，虾蟹琐细不得追。",
            "庙门开阖风飔飔，千年万载龙居之。",
            "野巫侦伺荐酒巵，箫鼓坎坎来宫祠。",
            "五彩不辨虺与螭，聊以幻化惊群迷。",
            "嗟我四海久望霓，无复空抱明月辉。",
            "好施膏泽雨六合，岂止但慰袁人思。",
            "历阶酌水致此辞，退以遗谊传于诗。",
            "才悭语颣论甚卑，龙兮谨勿相诃讥。"
        ],
        "notes": "",
        "id": "dee4c540bfbdb1166c092fc5983d22f2"
    }
]