[
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "采桑行",
        "preface": "",
        "paragraphs": [
            "男耕女蚕治有余，使君何不思。",
            "使君策马城南隅，妾归深阁缫新丝。"
        ],
        "notes": "",
        "id": "1f670f1c0d5833ae3d53030dbc51d51c"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "震泽行",
        "preface": "",
        "paragraphs": [
            "襟吴控越莽无幅，银涛漂磕青山蹙。",
            "水底隆隆晴亦雷，鲸鲵凭之鸠提取族。",
            "大者为蛟小为蛤，吐光便欲凌日月。",
            "地纬夜拆霜镜枯，触山飞沫天地白。",
            "芳饵频施巧不吞，云输雾委长儿孙。",
            "撼岳吞舟逞大力，日月已坠爝火尊。",
            "昨闻渔人谋其曹，整罩施网弥江皋。",
            "药程倾湖湖不流，涸智殚技将安逃。",
            "蛟子虾孙泣如雨，沈虎泅鹿惨无语。",
            "吁嗟河伯灵何存，鸣鼓聚市遂若此。",
            "就中大鱼最有神，夜入深宫控紫宸。",
            "竭泽而来拂帝意，浩荡乾坤雨露新。",
            "千秋万岁颂乃公，鳄鲸无所施其雄。",
            "延津灌莽饮大泽，鱼安于下鸟翔空。",
            "君不见然犀烧燕水族寒，咫尺之水多危澜。",
            "活女诲女恩无极，枯鱼何事泣河干。"
        ],
        "notes": "",
        "id": "32f4e047a2bc767876bfc939ec6854c8"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "海棠秋",
        "preface": "",
        "paragraphs": [
            "春风荡漾花如织，排摈深岩天地窄。",
            "桃李芳菲鬬艳阳，嫣痕尽染胭脂色。",
            "含丹欲吐娇不胜，獭髓遥分点琼额。",
            "杨妃睡足口无语，嫁作游丝怨风雨。",
            "花神泣罢还欲诉，不愿柔枝荐繁市。",
            "愿得常亲君子傍，秋深静绾紫绡粧。",
            "孤桐独立擎素月，芙蕖零落无辉光。",
            "瑶枝重整临秋水，蓼蒲历历羞无香。",
            "赏心况有双凫仙，琴声夜夜醉婵娟。",
            "碧霞觞泛海棠醉，曲栏丽影何蹁跹。",
            "君不见南朝百里花无数，郁郁纷纷吐烟雾。",
            "载岁无人禁采樵，丹干琼姿尽摧仆。",
            "兰蕙当门动见锄，草间惟叹璇霓卧。",
            "兹花胜植瀛蕊苑，一承顾盼犹未晚。",
            "冉冉临窗如有心，嬛舞清歌乐事远。",
            "蔓露凝霜色倍妍，夔州何独无诗篇。",
            "兹花有诗便不朽，吁嗟托根良不偶。"
        ],
        "notes": "",
        "id": "423b920af26e76696605e05bedbdd19c"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "小春词",
        "preface": "",
        "paragraphs": [
            "玉霜斜舞桐枝湿，析木荧荧石鲸泣。",
            "芙蓉子夜卸秾粧，药雨纷糅琼饮急。",
            "琼楼玉宇微寒生，氤氲暖气出元英。",
            "白鹿观中香粉散，灵女祠前箫鼓鸣。",
            "木奴千树绽浓绿，太济粼粼黑鸟浴。",
            "真腊灯光射紫薇，汉宫齐唱凤来时。",
            "彩虹不逐天驷流，公子初成狐腋裘。",
            "尚衣日日颁红锦，挟纩犹深边士愁。",
            "五凤习习起兰泽，龙篆新盘大府历。",
            "黍臛松醪次第陈，野老欣然爱冬日。",
            "暖炉高会乐未央，鸿雁南飞百草黄。",
            "东君欲逗春消息，独遣桃花鬬橘阳。"
        ],
        "notes": "",
        "id": "d82729be2dbbf4e07f2ecb4d57d2d877"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "憩小峨嵋",
        "preface": "",
        "paragraphs": [
            "偶上峨嵋岭，悠然对夕曛。",
            "孤峰擎落日，古殿宿寒云。",
            "石暗松涛作，天空鹤唳闻。",
            "幽寻惬素抱，世态自纷纭。"
        ],
        "notes": "",
        "id": "38b2eab4599f3433d05f09637537716f"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "不寐",
        "preface": "",
        "paragraphs": [
            "英雄不世出，竖子自成名。",
            "谁谀美新笔，曾怜覆楚兵。",
            "轻霜零病叶，急雁过寒城。",
            "入夜愁无似，悲笳处处声。"
        ],
        "notes": "",
        "id": "90bf8b87162743784687c9d46b56d79a"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "宿徐稚山斋中",
        "preface": "",
        "paragraphs": [
            "已将夙昔志，抵掌为君陈。",
            "笳鼓悲吴地，须眉忆汉臣。",
            "梅花凭夜发，柳色司年新。",
            "此夕关河客，应输夜卧人。"
        ],
        "notes": "",
        "id": "af2fdba1382a66c9ca1a4fd70e372414"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "泊太湖寄内",
        "preface": "",
        "paragraphs": [
            "草草出门去，孤帆落暮烟。",
            "笑谈卿宛在，辛苦梦难传。",
            "雨礴蛟龙窟，云乘橘柚边。",
            "从来轻远别，此夕倍凄然。"
        ],
        "notes": "",
        "id": "f28046888b602ecd7855bf862b6c330d"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "答谭子钦惟寅",
        "preface": "",
        "paragraphs": [
            "束髪鄙章句，清狂天下闻。",
            "戋戋招隐赋，草草送穷文。",
            "扪虱轻王猛，驱车揖范云。",
            "皇家疏结网，麟凤自为群。"
        ],
        "notes": "",
        "id": "2973c96cc2d821d774d50a9fc4d9f205"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "偶作",
        "preface": "",
        "paragraphs": [
            "弹铗复尔尔，登楼向落曛。",
            "烟深横白鹭，枫老宿彤云。",
            "松牖寒威入，琳宫远磬闻。",
            "自然能远俗，无复赋离群。"
        ],
        "notes": "",
        "id": "902e6130703c52837320dd247b527510"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "杂感",
        "preface": "",
        "paragraphs": [
            "不与渔樵狎，宁知世事非。",
            "功成枯战骨，髪端误儒衣。",
            "风雨槐阴梦，仓黄斗柄微。",
            "东邻瓜正熟，把酒裛清辉。"
        ],
        "notes": "",
        "id": "76f0843303e3efc7be0842a73729b2a3"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "偶作",
        "preface": "",
        "paragraphs": [
            "日暮悲笳起，孤衾入梦寒。",
            "沙飞桐鹊隐，草蔓石鲸残。",
            "龙战知何极，乌栖转未安。",
            "幽燕多老将，壮气满桑干。"
        ],
        "notes": "",
        "id": "00b54e8def07e93b2f4d52516b11a39f"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "野眺  其一",
        "preface": "",
        "paragraphs": [
            "遂惬耽幽兴，披襟坐水湾。",
            "松枯涛不作，鸥澹梦常闲。",
            "漏月宽樵径，吞星避钓环。",
            "年来悲跼蹐，聊此破愁颜。"
        ],
        "notes": "",
        "id": "e07e2b02fa5e02e5122554c9521e6670"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "野眺  其二",
        "preface": "",
        "paragraphs": [
            "一迳多幽色，孤云护短扉。",
            "闲阶竹影瘦，低岸稻花肥。",
            "委翠秋林晚，伤弓宿鸟稀。",
            "何时携斗酒，掬水弄清晖。"
        ],
        "notes": "",
        "id": "53434ddb125db7d21f3ec9d2eec75408"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "野眺  其三",
        "preface": "",
        "paragraphs": [
            "缓步沿溪曲，幽寻惬赏心。",
            "散烟依瘦竹，开网活枯鲟。",
            "短袖仍牵树，秋声半捣砧。",
            "农谈喧隔岸，不畏世机深。"
        ],
        "notes": "",
        "id": "6922054f39ddc956aa5185f391189414"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "野眺  其四",
        "preface": "",
        "paragraphs": [
            "乱世功名易，幽人愧素餐。",
            "草深迷乳兔，弓燥泣飞鸾。",
            "燐火排窗入，溪声带雨寒。",
            "行吟殊足乐，回首羡弹冠。"
        ],
        "notes": "",
        "id": "21280b617133cf3c2a4db7bd24489c50"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "林庇民保留宿夜话",
        "preface": "",
        "paragraphs": [
            "踪迹忘疏密，情怀历晦明。",
            "携琴时一至，倒屣辄相迎。",
            "枕发中郎秘，尊余北海酲。",
            "浣花多胜侣，风雨话深更。"
        ],
        "notes": "",
        "id": "a1ce9355d59644c9fbede88396511e54"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "赠蓼庵上人",
        "preface": "",
        "paragraphs": [
            "曲径通禅室，藜床独著书。",
            "玄心栖物外，高论接皇初。",
            "雨过苔退淡，窗虚梅影疏。",
            "年年愁作客，为尔一停车。"
        ],
        "notes": "",
        "id": "8c4b7a8441390cd1999db023d14cd568"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "客湖上",
        "preface": "",
        "paragraphs": [
            "对酒拂吴钩，光随湖水流。",
            "碧寻堤上草，红落竹边楼。",
            "春老莺啼倦，山空鹤唳收。",
            "买花钱欲尽，何事再句留。"
        ],
        "notes": "",
        "id": "67c5d29df333e7119d752d91c61e1664"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "洪善庆兴祖偕访升上人即景次韵",
        "preface": "",
        "paragraphs": [
            "地僻僧栖隐，茆庵曲迳通。",
            "云浮秋水白，霞夺蓼花红。",
            "野鸟当窗下，疏烟入画中。",
            "采菱人未散，归棹且从容。"
        ],
        "notes": "",
        "id": "71e1ac3f8ae10d91b4f03f45db01bece"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "饮谭子钦斋",
        "preface": "",
        "paragraphs": [
            "取次梅花放，樽前白雪楼。",
            "人非分洛蜀，才岂逊曹刘。",
            "姜桂存余辣，芝兰忆旧游。",
            "文章千古事，未许卧南州。"
        ],
        "notes": "",
        "id": "4136ca2f804efaaebde7c11dc2b47f15"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "九日吴山",
        "preface": "",
        "paragraphs": [
            "第一峰头逢九日，振衣直上莫踌躇。",
            "丹梯苔冷仙人迹，祇树云深帝子居。",
            "图画天然看不厌，啸歌自得意何如。",
            "茱萸醉插游丝倦，雁影参差夕照余。"
        ],
        "notes": "",
        "id": "2a4aaab9be3a6a45c132e2fa23573a1b"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "送任文荐归闽",
        "preface": "",
        "paragraphs": [
            "意气深投倾盖时，惜君才大爱君痴。",
            "应知摩诘诗中画，都是将军画里诗。",
            "放眼莫嫌吴地窄，探奇偏向禹陵迟。",
            "片帆千里悬明月，不屡滔滔九曲思。"
        ],
        "notes": "",
        "id": "23a3b7f1c7b8068fdaf04ddb0e9395e0"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "赠行省任古",
        "preface": "",
        "paragraphs": [
            "帝廷咨牧拥金瓯，南顾应宽万里忧。",
            "自是书屏多异绩，何劳仰屋叹无筹。",
            "六桥垂柳萦苍珮，三竺飞花拂翠裘。",
            "遥望云山千里隔，福星欣照□□楼。"
        ],
        "notes": "",
        "id": "71709dcba40b7003f07a64ed0753a45d"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "过徐稚山居",
        "preface": "",
        "paragraphs": [
            "曲径秋高竹影斜，多君此日淡浮华。",
            "笛声远落幽人泪，月色清宜孺子家。",
            "世事尽劳五斗米，我来常醉一园花。",
            "不须更读闲情赋，元亮风流自足夸。"
        ],
        "notes": "",
        "id": "a9967a6ac3e7d69ff7de59cbc363a6b0"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "苎邨烟雨",
        "preface": "",
        "paragraphs": [
            "湖南几曲石桥底，细雨蒙蒙暗碧溪。",
            "欸乃渔歌声不断，参差桑树望中迷。",
            "花田香散泥初湿，柳圃烟深莺乱啼。",
            "此地千年多买犊，耕男谁复怨征鼙。"
        ],
        "notes": "",
        "id": "72063b747df40badc5f173ab58393cd8"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "寄怀阎安中",
        "preface": "",
        "paragraphs": [
            "金门射策尽名贤，谁似江南阎子然。",
            "白虎谈经知独步，苍松入梦已多年。",
            "凌云赋笔雄千古，倒峡词源倾百川。",
            "若忆古人愁绝处，西陵花柳日芊眠。"
        ],
        "notes": "",
        "id": "6f53ea60d88168f0213caddaef4fcb04"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "林庇民保以诗见赠次韵奉答",
        "preface": "",
        "paragraphs": [
            "萧萧竹影闲桐阴，有客携琴慰素心。",
            "秋老登楼频作赋，愁深抱膝共高吟。",
            "招寻丛桂香初散，快读残书酒满斟。",
            "莫恨龙门策未报，十年声价重南金。"
        ],
        "notes": "",
        "id": "3d1c19495c2bb5e7654cbb9ad938dde7"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "赠谭子钦惟寅",
        "preface": "",
        "paragraphs": [
            "临风长忆听涛吟，携铗重来感慨深。",
            "白首如新交自古，丹砂欲就老偏侵。",
            "猎微阁上传佳句，宿影亭前话夙心。",
            "花萼虽零月正朗，斗中元气待君斟。"
        ],
        "notes": "",
        "id": "2f22a18e1ea4190234985dddae7f7aa2"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "赠洪善庆兴祖和壁闲沈□□韵",
        "preface": "",
        "paragraphs": [
            "高卧烟萝饮上池，姓名独许古人知。",
            "我来欲补洪家传，入坐先寻沈约诗。",
            "舒卷闲云看不厌，参差玉蝶放偏迟。",
            "殷勤送客过方井，古道真堪照一时。"
        ],
        "notes": "",
        "id": "f72eb95e6082cd98f6a0e08239a70674"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "同人看梅",
        "preface": "",
        "paragraphs": [
            "梅花引我入溪深，半绕青松半翠林。",
            "已耐岁寒成好友，还将春色作幽岑。",
            "苍烟踏破鞋无迹，明月挑来杖有心。",
            "赢得清芬盈客袖，莫愁归路暮云侵。"
        ],
        "notes": "",
        "id": "c171dea6149d63c965bc4b43ff019326"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "游翠微山看桃",
        "preface": "",
        "paragraphs": [
            "梅花才落见桃花，欲问桃源路转赊。",
            "直上翠微开眼界，饱餐赤饭养心芽。",
            "句留客屐诗中画，烂漫天真阁外霞。",
            "面壁老僧曾悟否，山猿已报夕阳斜。"
        ],
        "notes": "",
        "id": "ab93044ad6637fcbc45a03e3f7174763"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "徐稚山林出诗见示因书其后",
        "preface": "",
        "paragraphs": [
            "论交常忆少年时，耐久如君倍足思。",
            "金马不移孺子节，石麟肯负志公期。",
            "经霜傲菊依幽径，漾月修篁种曲池。",
            "六客衔笺烂似锦，莫嫌野鹤故来迟。"
        ],
        "notes": "",
        "id": "8612009bac1026563aa88989f1ef2965"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "偕谭子钦惟寅游西樵",
        "preface": "",
        "paragraphs": [
            "江西美景闻天下，君上湖亭意若何。",
            "吞吐晴光千浪暖，卷舒云气两峰多。",
            "阳春有脚归花柳，芳草无心恋绮罗。",
            "力倦翻嫌花路浅，振衣再拟一同过。"
        ],
        "notes": "",
        "id": "677f31a0b6755573ff1c4a57dd548e07"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "九日登浮屠",
        "preface": "",
        "paragraphs": [
            "浮屠百尺绝花尘，一望霜林暮色匀。",
            "啸傲自然能远俗，步趋何必不人。",
            "参军帽落嘲谁解，□□□残草作茵。",
            "却羡东篱陶处士，菊花犹插碧纱巾。"
        ],
        "notes": "",
        "id": "8bc9bd93d266ef49310a51855b0d4f69"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "独酌",
        "preface": "",
        "paragraphs": [
            "江色侵枫冷，松风入暮幽。",
            "莫愁樽酒尽，明月在高楼。"
        ],
        "notes": "",
        "id": "3229f53887fe89523bc6cf86c8d51a64"
    },
    {
        "author": "顾禧",
        "dynasty": "宋",
        "type": "诗",
        "rhythmic": "",
        "title": "登吴山作",
        "preface": "",
        "paragraphs": [
            "紫雁高飞晓雾浓，西风峭削玉芙蓉。",
            "谁携谢朓惊人句，更上吴山第一峰。"
        ],
        "notes": "",
        "id": "72e47000732c0a46c36014e0d846d3c4"
    }
]