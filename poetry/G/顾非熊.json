[
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "秋日陕州道中作",
        "preface": "",
        "paragraphs": [
            "孤客秋风里，驱车入陕西。",
            "关河午时路，村落一声鸡。",
            "树势标秦远，天形到岳低。",
            "谁知我名姓，来往自栖栖。"
        ],
        "notes": "",
        "id": "14e4ffb392ed487f2a58495cfcfaef4a"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "经杭州",
        "preface": "",
        "paragraphs": [
            "郡郭遶江𣸣，人家近白云。",
            "晚涛临槛看，夜𫇛隔城闻。",
            "浦转山初尽，虹斜雨未分。",
            "有谁知我意，心绪逐鸥群。"
        ],
        "notes": "",
        "id": "d2c8e83e9c91bd071c307c89a63bf34b"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "经河中",
        "preface": "",
        "paragraphs": [
            "一望蒲城路，关河气象雄。",
            "楼台山色里，杨柳水声中。",
            "思起怀吴客，行斜向碛鸿。",
            "我来寻古迹，唯见舜祠风。"
        ],
        "notes": "",
        "id": "73c4702911417d0e79a0d03d69aee04a"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "送僧归洞庭",
        "preface": "",
        "paragraphs": [
            "江山万万重，归去指何峰。",
            "未入连云寺，先斋越浪钟。",
            "岛香廻栈柏，秋荫出庵松。",
            "若救吴人病，须降震泽龙。"
        ],
        "notes": "",
        "id": "feb388dca2be6d8831c987eff1631e6f"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "题觉真上人院",
        "preface": "",
        "paragraphs": [
            "长安车马地，此院闭松声。",
            "新罢九天讲，旧曾诸岳行。",
            "能诗因作偈，好客岂关名。",
            "约我中秋夜，同来看月明。"
        ],
        "notes": "",
        "id": "23765e23258062fe2764c6ce77968366"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "寄太白无能禅师",
        "preface": "",
        "paragraphs": [
            "太白山中寺，师居最上方。",
            "猎人偷佛火，栎鼠戏禅床。",
            "定久衣尘积，行稀径草长。",
            "有谁来问法，林杪过残阳。"
        ],
        "notes": "",
        "id": "f2d99f11c71a596b314b86cbc44e521e"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "舒州酬别侍御",
        "preface": "",
        "paragraphs": [
            "故交他郡见，下马失愁容。",
            "执手向残日，分襟在晚钟。",
            "乡心随皖水，客路过庐峰。",
            "众惜君材器，何为滞所从。"
        ],
        "notes": "",
        "id": "76f318b15ffa30b06c5716bf8b13ee6c"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "姚岩寺路怀友",
        "preface": "",
        "paragraphs": [
            "路向姚岩寺，多行洞壑间。",
            "鹤声连坞静，溪色带村闲。",
            "疎叶秋前渚，斜阳雨外山。",
            "怜君不得见，诗思最相关。"
        ],
        "notes": "",
        "id": "c3effa6277e440ef7d5012268ff50de6"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "天河阁到啼猿阁即事",
        "preface": "",
        "paragraphs": [
            "万壑褒中路，何层不架虚。",
            "湿云和栈起，燋枿带畬余。",
            "岩狖牵垂果，湍禽接迸鱼。",
            "每逢维艇处，坞里有人居。"
        ],
        "notes": "",
        "id": "06315828dcc18c508eac8b5791721f46"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "夏日会修行段将军宅",
        "preface": "",
        "paragraphs": [
            "爱君书院静，莎覆藓堦浓。",
            "连穗古藤暗，领雏幽鸟重。",
            "罇前迎远客，林杪见晴峰。",
            "谁谓朱门内，云山满座逢。"
        ],
        "notes": "",
        "id": "55838a73037153284cc7f0f88dd0ac00"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "送杭州姚员外",
        "preface": "",
        "paragraphs": [
            "浙江江上郡，杨柳到时春。",
            "堑起背城雁，帆分向海人。",
            "峤云侵寺吐，汀月隔楼新。",
            "静理更何事，还应咏白苹。"
        ],
        "notes": "",
        "id": "c01f7e66b9ac8b4c25a2fdb47250204c"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "送朴处士归新罗",
        "preface": "",
        "paragraphs": [
            "少年离本国，今去已成翁。",
            "客梦孤舟里，乡山积水东。",
            "鼇沈崩巨岸，龙鬬出遥空。",
            "学得中华语，将归谁与同。"
        ],
        "notes": "",
        "id": "2f3bac5aec02377b5bc1ec81048e2308"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "送马戴入山",
        "preface": "",
        "paragraphs": [
            "古木乱重重，何人识去踪。",
            "斜阳收万壑，圆月上三峰。",
            "云里泉萦石，窗间鸟下松。",
            "唯应采药客，时与此相逢。"
        ],
        "notes": "",
        "id": "76be1eb57f8628075ad80c3d52538f44"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "送喻凫春归江南",
        "preface": "",
        "paragraphs": [
            "去年登第客，今日及春归。",
            "鸎影离秦马，莲香入楚衣。",
            "里闾争庆贺，亲戚共光辉。",
            "唯我门前浦，苔应满钓矶。"
        ],
        "notes": "",
        "id": "a0224f8e1345a183eb0c31738148681a"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "送友人及第归苏州",
        "preface": "",
        "paragraphs": [
            "见君先得意，希我命还通。",
            "不道才堪竝，多缘蹇共同。",
            "鹤鸣荒苑内，鱼跃夜潮中。",
            "若问家山路，知连震泽东。"
        ],
        "notes": "",
        "id": "b411195bfed9c53c8e34602946907d54"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "送皇甫司录赴黔南幕",
        "preface": "",
        "paragraphs": [
            "黔南从事客，禄利先来饶。",
            "官受外台屈，家移一舸遥。",
            "夜猿声不断，寒木叶微凋。",
            "远别因多感，新郎倍寂寥。"
        ],
        "notes": "",
        "id": "af3c0b5822d2a81810d29fcf9007f603"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "寄九华山费拾遗",
        "preface": "",
        "paragraphs": [
            "先生九华隐，鸟道隔尘埃。",
            "石室和云住，山田引烧开。",
            "久闲仙客降，高卧诏书来。",
            "一入深林去，人间更不回。"
        ],
        "notes": "",
        "id": "c262254a6caf5dd1441c8a85a9c083b8"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "雁",
        "preface": "",
        "paragraphs": [
            "逐暖来南国，迎寒背朔云。",
            "下时波势出，起处阵形分。",
            "声急奔前侣，行低续后群。",
            "何人寄书札，绝域可知闻。"
        ],
        "notes": "",
        "id": "127e37e263fa4c6ad4d1f18b0ecec285"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "铜雀妓",
        "preface": "",
        "paragraphs": [
            "鸦散陵树晓，筵开𰬸帐空。",
            "婵娟宠休妬，歌舞怨来同。",
            "往事与尘化，新愁生曲终。",
            "廻轩叶正落，寂寞听秋风。"
        ],
        "notes": "",
        "id": "d26c1953b05996995fd73b858240359f"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "早秋雨夕",
        "preface": "",
        "paragraphs": [
            "贫居常寂寞，况复是秋天。",
            "黄叶如霜后，清风似水边。",
            "中宵疑有雁，当夕暂无蝉。",
            "就枕终难寐，残灯灭又然。"
        ],
        "notes": "",
        "id": "413050c0b1139349068df0a078a31d51"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "天津桥晚望",
        "preface": "",
        "paragraphs": [
            "晴登洛桥望，寒色古槐稀。",
            "流水东不息，翠华西未归。",
            "云收中岳近，钟出后宫微。",
            "回首禁门路，群鸦度落晖。"
        ],
        "notes": "",
        "id": "666228afdbf54cec61c8f04b87a51660"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "月夜登王屋仙坛",
        "preface": "",
        "paragraphs": [
            "月临峰顶坛，气爽觉天宽。",
            "身去银河近，衣沾玉露寒。",
            "云中日已赤，山外夜初残。",
            "即此是仙境，惟愁再上难。"
        ],
        "notes": "",
        "id": "6028525dcdf2e2e46b613f9933a7cbb1"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "下第后晓坐",
        "preface": "",
        "paragraphs": [
            "远客滞都邑，老惊时节催。",
            "海边身梦觉，枕上鼓声来。",
            "起见银河没，坐知阊阖开。",
            "何为此生内，终夜泣尘埃。"
        ],
        "notes": "",
        "id": "2d2c99d4c8bbfb0bf27fc72e5a5fa3bd"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "下第后送友人不及",
        "preface": "",
        "paragraphs": [
            "失意经寒食，情偏感别离。",
            "来逢人已去，坐见柳空垂。",
            "细雨飞黄鸟，新蒲长绿池。",
            "自倾相送酒，终不展愁眉。"
        ],
        "notes": "",
        "id": "abcb493c3590aa76ee0aa02b45bda353"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "与无可宿辉公院",
        "preface": "",
        "paragraphs": [
            "夜僧同静语，秋寺近严城。",
            "世路虽多梗，玄心各自明。",
            "寒池清月彩，危阁听林声。",
            "傥许双摩顶，随缘万劫生。"
        ],
        "notes": "",
        "id": "1a19e614c710f5d5f4f986e19a40fa7d"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "题平陆县亭",
        "preface": "",
        "paragraphs": [
            "孤亭临峭岸，别有远泉来。",
            "山与中条合，河逢一曲廻。",
            "夜声多鴈过，晚色乱云开。",
            "却自求僮仆，淹留莫谩催。"
        ],
        "notes": "",
        "id": "49ef1950f75d53e4326c9a68bb04f731"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "题马儒乂石门山居",
        "preface": "",
        "paragraphs": [
            "寻君石门隐，山近渐无青。",
            "鹿迹入柴户，树身穿草亭。",
            "云低收药径，苔惹取泉瓶。",
            "此地客难到，夜琴谁共听。"
        ],
        "notes": "",
        "id": "55833c1a3854ed332a0c2418fe9d3f87"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "题春明门外镇国禅院",
        "preface": "",
        "paragraphs": [
            "空门临大道，师坐此中禅。",
            "过客自生敬，焚香惟默然。",
            "书灯明象外，古木覆簷前。",
            "不得如驯鸽，人间万虑牵。"
        ],
        "notes": "",
        "id": "0299f4e92ac55a29730bd767ba2f4b8d"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "夏夜汉渚归舟即事",
        "preface": "",
        "paragraphs": [
            "扁舟江濑尽，归路海山青。",
            "巨浸分圆象，危樯入众星。",
            "雨遥明电影，蜃晓识楼形。",
            "不是长游客，那知造化灵。"
        ],
        "notes": "",
        "id": "38287fa9201a0f0e882dec7692a69a72"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "酬均州郑使君见送归茅山",
        "preface": "",
        "paragraphs": [
            "饯行诗意厚，惜别独筵重。",
            "解缆城边柳，还舟海上峰。",
            "饮猨当濑见，浴鸟带槎逢。",
            "吏隐应难逐，为霖是蛰龙。"
        ],
        "notes": "",
        "id": "8979bab3e9a37b333f422d2f2dab7ca4"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "成名后将归茅山酬群公见送",
        "preface": "",
        "paragraphs": [
            "此名谁不得，人贺至公难。",
            "素业承家了，离筵去国欢。",
            "暮天行鴈断，晓渡落潮寒。",
            "旧隐茅峰下，松根石上盘。"
        ],
        "notes": "",
        "id": "f4ede8b4fc3db3cc86adcbd4277c9885"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "酬陈摽评事喜及第与段何共贻",
        "preface": "",
        "paragraphs": [
            "至公平得意，自喜不因媒。",
            "榜入金门去，名从玉案来。",
            "欢情听鸟语，笑眼对花开。",
            "若拟华筵贺，当期醉百杯。"
        ],
        "notes": "",
        "id": "56b94e952b1ac04bfdd42b6e5559fe29"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "关试后嘉会里闻蝉感怀呈主司",
        "preface": "",
        "paragraphs": [
            "昔闻惊节换，常抱异乡愁。",
            "今听当命遂，方欢上国游。",
            "吟才依树午，风已报庭秋。",
            "并觉声声好，怀恩忽泪流。"
        ],
        "notes": "",
        "id": "6465b721611d2e00eb89d9d82af8d437"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "赠友人",
        "preface": "",
        "paragraphs": [
            "吾友昔同道，唯予今独行。",
            "青云期未遂，白发镊还生。",
            "旧隐连江色，新春闻鸟声。",
            "休明独不遇，何计可归耕。"
        ],
        "notes": "",
        "id": "031e55c66d29bf11c029bacd0e1711ca"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "落第后赠同居友人",
        "preface": "",
        "paragraphs": [
            "有情天地内，多感是诗人。",
            "见月长怜夜，看花又惜春。",
            "愁为终日客，闲过少年身。",
            "寂寞正相对，笙歌满四隣。"
        ],
        "notes": "",
        "id": "25cacb8b43b2e50f464e54b798148539"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "冬日寄蔡先辈校书京",
        "preface": "",
        "paragraphs": [
            "弱冠下茅岭，中年道不行。",
            "旧交因贵绝，新月对愁生。",
            "旅思风飘叶，归心鴈过城。",
            "惟君知我苦，何异爨桐鸣。"
        ],
        "notes": "",
        "id": "f45b5222a8a53d8d49d3b0114e9e5bf9"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "行经褒城寄兴元姚从事",
        "preface": "",
        "paragraphs": [
            "往岁客龟城，同时听鹿鸣。",
            "君兼莲幕贵，我得桂枝荣。",
            "栈阁危初尽，褒川路忽平。",
            "心期一壶酒，静话别离情。"
        ],
        "notes": "",
        "id": "4a757e76fa21118cecd35674467e2d6d"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "下第后寄高山人",
        "preface": "",
        "paragraphs": [
            "我家堂屋前，仰视大茅巅。",
            "潭静鸟声异，地寒松色鲜。",
            "人眠瓮牖月，鹿饮竹门泉。",
            "多愧隣高隐，无成又一年。"
        ],
        "notes": "",
        "id": "6303c610b10d7c1f0c5c3fc03059c8be"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "寄紫阁无名新罗头陁僧",
        "preface": "",
        "paragraphs": [
            "椶床已自檠，野宿更何营。",
            "大海谁同过，空山虎共行。",
            "身心相外尽，鬓发定中生。",
            "紫阁人来礼，无名便是名。"
        ],
        "notes": "",
        "id": "626b90ed5c602674f73e8ad4a980ab65"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "送信州卢员外兼寄薛员外",
        "preface": "",
        "paragraphs": [
            "五马弋阳行，分忧出禁城。",
            "粉闱移席近，茜斾越疆行。",
            "德茂荣方渐，仁深瑞必呈。",
            "疲甿复何幸，前政已残声。"
        ],
        "notes": "",
        "id": "64b5386942fdc7f1296702e913ed1a57"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "送于中丞入回鹘",
        "preface": "",
        "paragraphs": [
            "风沙万里行，边色看双旌。",
            "去展中华礼，将安外国情。",
            "朝衣惊异俗，牙帐见新正。",
            "料得归来路，春深草未生。"
        ],
        "notes": "",
        "id": "af98e839362e049ee306cf0a7335a6fd"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "送李廓侍御赴劒南",
        "preface": "",
        "paragraphs": [
            "鸟道见狼烟，元戎正急贤。",
            "图书借朋友，吟咏入戈鋋。",
            "山色城池近，江声鼓角连。",
            "不应夸战胜，知在檄蛮篇。"
        ],
        "notes": "",
        "id": "faea4359948672e617c10ecc53e8e7b5"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "送友人归汉阳",
        "preface": "",
        "paragraphs": [
            "罇前别楚客，云水思萦回。",
            "秦野春将尽，商山花不开。",
            "鸥惊帆乍起，虹见雨初来。",
            "自有归期在，蝉声处处催。"
        ],
        "notes": "",
        "id": "794d88ad10573d963f3692b70d2aa48b"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "送造微上人归淮南觐兄",
        "preface": "",
        "paragraphs": [
            "到家方坐夏，柳巷对兄禅。",
            "雨断芜城路，虹分建邺天。",
            "赴斋随野鹤，迎水上渔船。",
            "终拟归何处，三湘思渺然。"
        ],
        "notes": "",
        "id": "d5d7e52d494992a56492a874cafb16b7"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "赋得江边柳送陈许郭员外",
        "preface": "",
        "paragraphs": [
            "拂水复含烟，行分古岸边。",
            "春风正摇落，客思共悠然。",
            "絮急频萦水，根灵复系船。",
            "微阴覆离岸，祗此醉昏眠。"
        ],
        "notes": "",
        "id": "ae105d470235ee3f6dc42c6b499c032e"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "武宗挽歌词二首 一",
        "preface": "",
        "paragraphs": [
            "睿略皇威远，英风帝业开。",
            "竹林方受位，薤露忽兴哀。",
            "静塞妖星落，和戎贵主回。",
            "龙髯不可附，空见望仙台。"
        ],
        "notes": "",
        "id": "3b180cfa9852da80cdde6dfdda742da8"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "武宗挽歌词二首 二",
        "preface": "",
        "paragraphs": [
            "苍生期渐泰，皇道欲中兴。",
            "国用销灵像，农功复冗僧。",
            "冕旒辞北阙，歌舞怨西陵。",
            "惟有金茎石，长宵对玉绳。"
        ],
        "notes": "",
        "id": "cda9d8685a08bd862d6aaeca097e465b"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "会中赋得新年",
        "preface": "",
        "paragraphs": [
            "万古如昨日，一年加一晨。",
            "暗生无限事，潜老几多人。",
            "归路旧侣尽，故乡回鴈新。",
            "那堪独惆怅，犹是白衣身。"
        ],
        "notes": "",
        "id": "91a9b5b7639acb50e31782c7cfab2766"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "斜谷邮亭玩海棠花",
        "preface": "",
        "paragraphs": [
            "忽识海棠花，令人只叹嗟。",
            "艳繁惟共笑，香近试堪夸。",
            "驻骑忘山险，持杯任日斜。",
            "何川是多处，应遶羽人家。"
        ],
        "notes": "",
        "id": "a8535232e4fd9bef7974599bcfa5a10f"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "万年厉员外宅残菊",
        "preface": "",
        "paragraphs": [
            "才过重阳后，人心已为残。",
            "近霜须苦惜，带蝶更宜看。",
            "色减频经雨，香销恐渐寒。",
            "今朝陶令宅，不醉却应难。"
        ],
        "notes": "",
        "id": "2fa8efa1918bcefbe11da35a87bc4dc3"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "题永福寺临淮亭",
        "preface": "",
        "paragraphs": [
            "淮上前朝寺，因公始建亭。",
            "虽无山可望，多有鹤堪听。",
            "引客闲垂钓，看僧静灌瓶。",
            "带潮秋见月，隔竹晓闻经。",
            "水气侵衣冷，苹风入座馨。",
            "路逢沙獭上，船值海人停。",
            "砧杵鸣孤戍，乌鸢下远汀。",
            "连波芳草阔，极目暮天青。",
            "创置嗟心匠，幽栖得地形。",
            "常来劝农事，赖此近郊坰。"
        ],
        "notes": "",
        "id": "045c09fc0be71644e03d7b2821cf88b9"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "陈情上郑主司",
        "preface": "",
        "paragraphs": [
            "登第久无缘，归情思渺然。",
            "艺慙公道日，身贱太平年。",
            "未识笙歌乐，虚逢岁月迁。",
            "羁怀吟独苦，愁眼媿花妍。",
            "求达非荣己，修辞欲继先。",
            "秦城春十二，吴苑路三千。",
            "茅屋山岚入，柴门海浪连。",
            "遥心犹送鴈，归梦不离船。",
            "时节思家夜，风霜作客天。",
            "庭闱乖旦暮，兄弟阻团圆。",
            "朝乏新知己，邨荒旧业田。",
            "受恩期望外，效死誓生前。",
            "愿察为裘意，彷徉和角篇。",
            "恳情今吐尽，万一冀哀怜。"
        ],
        "notes": "",
        "id": "9719bcfca19aed768b215c4ac9279e9b"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "长安清明言怀",
        "preface": "",
        "paragraphs": [
            "明时帝里遇清明，还逐游人出禁城。",
            "九陌芳菲莺自啭，万家车马雨初晴。",
            "客中下第逢今日，愁里看花厌此生。",
            "春色来年谁是主，不堪憔悴更无成。"
        ],
        "notes": "",
        "id": "228a5c8200a3cfd24ea140cd90ea5018"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "出塞即事二首 一",
        "preface": "",
        "paragraphs": [
            "塞山行尽到乌延，万顷沙堆见极边。",
            "河上月沉鸿鴈起，碛中风度犬羊膻。",
            "席箕草断城池外，护柳花开帐幕前。",
            "此处游人堪下泪，更闻终日望狼烟。"
        ],
        "notes": "",
        "id": "8e29a54be7be857b8adf9f6b221bfdc8"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "出塞即事二首 二",
        "preface": "",
        "paragraphs": [
            "贺兰山便是戎疆，此去萧关路几荒。",
            "无限城池非汉界，几多人物在胡乡。",
            "诸侯持节望吾土，男子生身负我唐。",
            "廻望风光成异域，谁能献计复河湟。"
        ],
        "notes": "",
        "id": "92804563f1fdcdebc5ec2df56b762fbf"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "送李相公昭义平复起彼宣慰员外副行",
        "preface": "",
        "paragraphs": [
            "天井虽收寇未平，所司促战急王程。",
            "晓驰云骑穿花去，夜与星郎带月行。",
            "新咏尽题关外事，故乡因过洛阳城。",
            "时逢寒食游人识，竟说从来有大名。"
        ],
        "notes": "",
        "id": "c663214940b0513b09280da7319be845"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "送从叔尉渑池",
        "preface": "",
        "paragraphs": [
            "同登科第皆清列，尚爱东畿一尉闲。",
            "虽有田园供海畔，且无宗党在朝班。",
            "甘贫只为心知道，晚达多缘性好山。",
            "白首青衫犹未换，又骑羸马出函关。"
        ],
        "notes": "",
        "id": "4c8fca34e77107f5d0e3050babe8bcd7"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "哭韩将军",
        "preface": "",
        "paragraphs": [
            "将军不复见仪形，笑语随风入杳冥。",
            "战马旧骑嘶引葬，歌姬新嫁哭辞灵。",
            "功勋客问求为志，服玩僧收与转经。",
            "寂寞一家春色里，百花开落满山庭。"
        ],
        "notes": "",
        "id": "5eaba13f533eab6280cc24e963918ba8"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "崔卿双白鹭",
        "preface": "",
        "paragraphs": [
            "朝客高清爱水禽，绿波双鹭在园林。",
            "立当风里丝摇急，步遶池边字印深。",
            "刷羽竞生堪画势，依泉各有取鱼心。",
            "我乡多傍门前见，坐觉烟波思不禁。"
        ],
        "notes": "",
        "id": "69310eb7cdca6875468cffef1c4bc9a9"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "子夜夏秋二曲 一",
        "preface": "",
        "paragraphs": [
            "相持薄罗扇，绿树听鸣蜩。",
            "君筵呈妙舞，香汗湿鲛绡。"
        ],
        "notes": "",
        "id": "2a0eff87794470bb5aa667fe49a7f5aa"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "子夜夏秋二曲 二",
        "preface": "",
        "paragraphs": [
            "银床梧叶下，便觉漏声长。",
            "露砌蛩吟切，那怜白苎凉。"
        ],
        "notes": "",
        "id": "76c19440fb6b8ae86d53f1694a569b4d"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "关山月",
        "preface": "",
        "paragraphs": [
            "海上清光发，边营照转凄。",
            "深闺此宵梦，带月过辽西。"
        ],
        "notes": "",
        "id": "236039ef44f587edcce2075f708b7b64"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "采莲词",
        "preface": "",
        "paragraphs": [
            "纤手折芙蕖，花洒罗衫湿。",
            "女伴唤回船，前溪风浪急。"
        ],
        "notes": "",
        "id": "e35147a225aff07778305495acd04d0e"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "秋月夜",
        "preface": "",
        "paragraphs": [
            "旅鴈迎风度，阶翻月露华。",
            "砧声鸣夜永，江上几多家。"
        ],
        "notes": "",
        "id": "366141f5ba72c6851a216a4ca70609a0"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "登楼",
        "preface": "",
        "paragraphs": [
            "登楼一南望，淮树楚山连。",
            "见鴈无书寄，归吴定此年。"
        ],
        "notes": "",
        "id": "7c8d6abd33b068af73a2b5885013a66d"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "阊门书感",
        "preface": "",
        "paragraphs": [
            "凫鹥踏波舞，树色接横塘。",
            "远近蘼芜绿，吴宫总夕阳。"
        ],
        "notes": "",
        "id": "4adcc654223d420c3a651a50079fafb8"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "送内乡张主簿赴任",
        "preface": "",
        "paragraphs": [
            "松窗久是飡霞客，山县新为主印官。",
            "混俗故来分利禄，不教长作异人看。"
        ],
        "notes": "",
        "id": "6e7bc48a465ca80b6e18c664ada12c6c"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "瓜洲送朱万言",
        "preface": "",
        "paragraphs": [
            "渡头风晚叶飞频，君去还吴我入秦。",
            "双泪别家犹未断，不堪仍送故乡人。"
        ],
        "notes": "",
        "id": "11da25c52369cb03e24ccf5ae42b0349"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "秋夜长安病后作",
        "preface": "",
        "paragraphs": [
            "秋中帝里经旬雨，晴后蝉声更不闻。",
            "牢落闲庭新病起，故乡南去雁成群。"
        ],
        "notes": "",
        "id": "1e39426c4ec227ed28aeb4b4707e8dfe"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "题王使君片石",
        "preface": "",
        "paragraphs": [
            "势似孤峰一片成，坐来疑有白云生。",
            "主人莫怪殷勤看，远客长怀旧隐情。"
        ],
        "notes": "",
        "id": "18d10721350b2ea2b2a1278e9da84a90"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "暮春早起",
        "preface": "",
        "paragraphs": [
            "柳[梢]暗露滴清晨，帘下偏惊独起人。",
            "𫛸鴂数声花渐落，园林是处总残春。"
        ],
        "notes": "",
        "id": "a772b221dbe20c49fb14d19e8b28624e"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "途次怀归",
        "preface": "",
        "paragraphs": [
            "陇头禾偃乳乌飞，兀倚征鞍倍忆归。",
            "正值江南新酿熟，可容闲却老莱衣。"
        ],
        "notes": "",
        "id": "44967a340d40bfd1564dd0f02bc66aa5"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "寄陆隐君",
        "preface": "",
        "paragraphs": [
            "相思迢递隔重城，鸟散堦前竹坞清。",
            "定拟秋凉过南崦，长松石上听泉声。"
        ],
        "notes": "",
        "id": "e830697c156c3477da5e3b7d8b361509"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "寄吴山净上人",
        "preface": "",
        "paragraphs": [
            "忆共蒲团话夜钟，别来落叶閟行踪。",
            "遥知黛色秋常玩，住向灵岩第几峰。"
        ],
        "notes": "",
        "id": "f27a2a519f03c7993f2eeaf59d3cb149"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "送徐五纶南行过吴",
        "preface": "",
        "paragraphs": [
            "吴门东去路三千，到得阊门暂泊船。",
            "老父出迎应倒屣，贫居江上信谁传。"
        ],
        "notes": "",
        "id": "af5e312f6bc0b95cc4dce74201da01b5"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "六言玉台体 一",
        "preface": "",
        "paragraphs": [
            "梁间旧燕新归，塞外行人信稀。",
            "高树繁花漠漠，青楼细雨霏霏。",
            "妾伴待劝寒食，隣姑竞捣春衣。",
            "唯有妾颜憔悴，良时独怨芳菲。"
        ],
        "notes": "",
        "id": "0e544fbe86419747549abfec32ae247e"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "六言玉台体 二",
        "preface": "",
        "paragraphs": [
            "未嫁谓如弄玉，嫁了却似淡容。",
            "小姑眠后飡饭，鵶舅鸣时起舂。",
            "对镜休梳堕马，照井暂掠盘龙。",
            "那以在家无事，浓粧闲趁游蜂。"
        ],
        "notes": "",
        "id": "e88368678bf25674aea43a00b34cba88"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "六言玉台体 三",
        "preface": "",
        "paragraphs": [
            "少妇未离本家，新夫已行辽水。",
            "闺中梦觉一身，枕上泪流双耳。",
            "岁岁长羡鸳鸯，日日虚怜蟢子。",
            "有女莫嫁将军，可惜蛾眉愁死。",
            "（影印本《诗渊》第六册第四一三九页）。"
        ],
        "notes": "",
        "id": "4f1ed78bdd1ca1be57c656cc146cbb4a"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "入云门五云溪上作（六言）",
        "preface": "",
        "paragraphs": [
            "舟泊有时垂钓，舟行不废闲吟。",
            "沿山寺寺花树，枕水家家竹林。",
            "鸳鸯昼飞溪静，鸜鹆夜转村深。",
            "忽闻风动莲叶，起见波间月沉。",
            "（《会稽掇英总集》卷八）（按：《会稽棳英总集》卷六收非熊《宿云门寺》，《全唐诗》卷五八二作温庭筠诗，卷五一〇作张祜诗，题均作《题造微禅师院》。",
            "《茅山志》卷二八收非熊《赠茅山高拾遗》，《全唐诗》卷五〇六作章孝标诗。",
            "孰作尚难确定，姑附识于此。",
            "）。"
        ],
        "notes": "",
        "id": "fd0a7f635fe0475984c6378568909727"
    },
    {
        "author": "顾非熊",
        "dynasty": "唐",
        "type": "诗",
        "rhythmic": "",
        "title": "西明寺合欢牡丹",
        "preface": "",
        "paragraphs": [
            "绿茎同本两花莲，似证分身色相圆。",
            "黄药鬬香欺瑞麦，檀葩幷秀掩嘉莲。",
            "奏开祥瑞来天使，折去芳枝到御筵。",
            "想得六宫人尽爱，几多纤指递相传。",
            "（影印本《诗渊》第四册第二三八〇页）。"
        ],
        "notes": "",
        "id": "c832eed6e8ca5f5270ebd7f4b525aae1"
    }
]