[
    {
        "author": "高文虎",
        "dynasty": "宋",
        "type": "诗",
        "rhythmic": "",
        "title": "送台倅赵叔明趋朝",
        "preface": "",
        "paragraphs": [
            "羲轮正弭节，别驾忽扬鞭。",
            "游从亦雨暑，朋盍知何年。",
            "欲叙情缱绻，难得形周旋。",
            "谱系玉为牒，辉华珠在渊。",
            "汉家子骏才，今世德麟贤。",
            "洊倅丹丘地，平分刺史天。",
            "婉画迈前辈，阴功培后缘。",
            "人或得其一，君亦几于全。",
            "微凉起天末，触热趋日边。",
            "石桥礼尊者，琼台访遗仙。",
            "高张天姥盖，稳泛雪溪船。",
            "稽山万塍稻，镜湖千顷莲。",
            "行庖击小鲜，触境乱鸣蝉。",
            "应酬图画中，怀想冕旒前。",
            "早渡月千里，晴帆风一川。",
            "清都鬰佳气，绛阙锁祥烟。",
            "放朝上合后，投谒岩廊先。",
            "诸公竞罗致，百辟会班联。",
            "托契荷倾盖，为僚因赘员。",
            "犹凭六六鱼，寄问我沈绵。"
        ],
        "notes": "",
        "id": "bb03cd0e9a5e7c02a4f57bb1fb43ec3d"
    },
    {
        "author": "高文虎",
        "dynasty": "宋",
        "type": "诗",
        "rhythmic": "",
        "title": "和曾原伯寄超化举长老",
        "preface": "",
        "paragraphs": [
            "文声宫祉韵鸾和，素履冰霜凛节柯。",
            "鹏翼扶摇惊斥鷃，凤翔寥廓舞灵鹅。",
            "参玄问学渊源远，友许游从日月多。",
            "谁袖新篇来古剡，夜寒不觉耸肩哦。"
        ],
        "notes": "",
        "id": "8ed9216f6f5027a51c3c576d77bdaa67"
    },
    {
        "author": "高文虎",
        "dynasty": "宋",
        "type": "诗",
        "rhythmic": "",
        "title": "谢人海棠",
        "preface": "",
        "paragraphs": [
            "富贵天姿锦里人，高华全比玉堂臣。",
            "绿娇红嫩精神是，肯折园林两树春。"
        ],
        "notes": "",
        "id": "8e6619a4046b26fd600bbbe346aea1e7"
    },
    {
        "author": "高文虎",
        "dynasty": "宋",
        "type": "诗",
        "rhythmic": "",
        "title": "次韵杨少云桂花",
        "preface": "",
        "paragraphs": [
            "溶溶漠漠秋光淡，耿耿寥寥夜色清。",
            "不是灵根函爽气，如何酝得此香成。",
            "玉兔捣霜千万粒，凄风折作四花凝。",
            "广寒惯识朝真趣，一笑秋空意欲凌。"
        ],
        "notes": "",
        "id": "d8122220c5c9b173f0c606ec717f1317"
    },
    {
        "author": "高文虎",
        "dynasty": "宋",
        "type": "诗",
        "rhythmic": "",
        "title": "雪馆山茶",
        "preface": "",
        "paragraphs": [
            "江南嘉木蔚苍苍，能与山梅次第芳。",
            "叶厚耐擎三寸雪，飞初怯受一番霜。"
        ],
        "notes": "",
        "id": "12d42be10937dbcbd2a8196e511021e7"
    },
    {
        "author": "高文虎",
        "dynasty": "宋",
        "type": "诗",
        "rhythmic": "",
        "title": "酴醾花",
        "preface": "",
        "paragraphs": [
            "羽盖珠旛上下蒙，倚栏碧动舞蛟龙。",
            "谁怜澹素朝天面，自现光明满月容。",
            "杨柳风柔沾絮湿，蔷薇露重染衣浓。",
            "典型犹带醺酣力，酝得余春百倍𬪩。"
        ],
        "notes": "",
        "id": "857e381193ff802535c3b1c3935334ce"
    },
    {
        "author": "高文虎",
        "dynasty": "宋",
        "type": "诗",
        "rhythmic": "",
        "title": "瑞香花",
        "preface": "",
        "paragraphs": [
            "云岑深处独翘翘，香逐吴山一梦销。",
            "味入禅心清透澈，锦熏篝暖不容招。"
        ],
        "notes": "",
        "id": "0b8ca13c0e927e9fb3ede2d736071caf"
    },
    {
        "author": "高文虎",
        "dynasty": "宋",
        "type": "诗",
        "rhythmic": "",
        "title": "种菊",
        "preface": "",
        "paragraphs": [
            "菊载种农经，不见诗三百。",
            "周官叙鞠衣，一言仅可摘。",
            "黄华纪吕令，落英餐楚客。",
            "伯始饮得寿，桐君书探赜。",
            "移根候萌动，需时当甲拆。",
            "我羡柴桑里，敢希履道宅。",
            "不种儿女花，朱朱与白白。",
            "阅谱品虽多，求栽地恐窄。",
            "揠苗助其长，抱瓮溉以泽。",
            "朗咏黄为正，流播风传格。",
            "寒香紫茁兰，晚节铜柯柏。",
            "相继早梅芳，一笑巡簷索。"
        ],
        "notes": "",
        "id": "ef8dde41e55aa82d1e749c9a60e5e93d"
    },
    {
        "author": "高文虎",
        "dynasty": "宋",
        "type": "诗",
        "rhythmic": "",
        "title": "水仙",
        "preface": "",
        "paragraphs": [
            "朝朝暮暮泣阳台，愁绝冰魂水一杯。",
            "巫峡云深迷昨梦，潇湘雪重写余哀。",
            "菊如相得无先意，梅亦倾心敢后开。",
            "恼彻会心黄太史，他花从此不须栽。"
        ],
        "notes": "",
        "id": "cf82b00fb0a1f1c7ad6c5ec5e57a5573"
    },
    {
        "author": "高文虎",
        "dynasty": "宋",
        "type": "诗",
        "rhythmic": "",
        "title": "次韵江朝宗梅花  其一",
        "preface": "",
        "paragraphs": [
            "新新数点照疎篱，又折今生第一枝。",
            "只为知心无著处，雪中独立最多时。"
        ],
        "notes": "",
        "id": "ac292758900dc80def2a08578124f4f7"
    },
    {
        "author": "高文虎",
        "dynasty": "宋",
        "type": "诗",
        "rhythmic": "",
        "title": "次韵江朝宗梅花  其二",
        "preface": "",
        "paragraphs": [
            "踏雪归来水路长，亲曾相见白云乡。",
            "风来风去都无那，分付行人一点香。"
        ],
        "notes": "",
        "id": "208566b8183dd6157dd277e8dd19a36b"
    },
    {
        "author": "高文虎",
        "dynasty": "宋",
        "type": "诗",
        "rhythmic": "",
        "title": "集高亭",
        "preface": "",
        "paragraphs": [
            "山亭十月晏温朝，倚槛一声婆餠焦。",
            "舌涩力微寒气早，不成清亮却成娇。"
        ],
        "notes": "",
        "id": "a3798aa6716a2807370b14793c38bc0c"
    }
]