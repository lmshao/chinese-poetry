[
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "感秃鹙潜吟",
        "preface": "",
        "paragraphs": [
            "昔日曾看瑞应图，万般祥端不如无。",
            "摩诃池上分明见，仔细看来是那鹕。"
        ],
        "notes": "",
        "id": "53fa2cf1d823340f4dd8b69e946f59a0"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "荷叶杯 一",
        "preface": "",
        "paragraphs": [
            "春尽小庭花落，寂寞，凭槛歛双眉。",
            "忍教成病忆佳期，知摩知，知摩知。"
        ],
        "notes": "",
        "id": "ba7458ebff2745b82520d41a71b1e0b3"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "荷叶杯 二",
        "preface": "",
        "paragraphs": [
            "歌发谁家筵上，寥亮，别恨正悠悠。",
            "兰釭背帐月当楼，愁摩愁，愁摩愁。"
        ],
        "notes": "",
        "id": "3d27dbaaa5952f2f8d5d19dfb1e63e87"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "荷叶杯 三",
        "preface": "",
        "paragraphs": [
            "弱柳好花尽拆，晴陌，陌上少年郎。",
            "满身兰麝扑人香，狂摩狂，狂摩狂。"
        ],
        "notes": "",
        "id": "14d9d7e4354bdc689eca497c650231ee"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "荷叶杯 四",
        "preface": "",
        "paragraphs": [
            "记得那时相见，胆战，鬓乱四肢柔。",
            "泥人无语不擡头，羞摩羞，羞摩羞。"
        ],
        "notes": "",
        "id": "ff40cd2b4e3bbdfc6f0009d985f00355"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "荷叶杯 五",
        "preface": "",
        "paragraphs": [
            "夜久歌声怨咽，残月，菊冷露微微。",
            "看看湿透缕金衣，归摩归，归摩归。"
        ],
        "notes": "",
        "id": "9984081a51b4bd9c7db71080b080d974"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "荷叶杯 六",
        "preface": "",
        "paragraphs": [
            "我忆君诗最苦，知否，字字尽关心。",
            "红牋写寄表情深，吟摩吟，吟摩吟。"
        ],
        "notes": "",
        "id": "4534c1d11b8b428bbcebe6cb91ccb536"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "荷叶杯 七",
        "preface": "",
        "paragraphs": [
            "金鸭香浓鸳被，枕腻，小髻簇花钿。",
            "腰如细柳脸如莲，怜摩怜，怜摩怜。"
        ],
        "notes": "",
        "id": "5e9451541162673b3d1d0816c12d88db"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "荷叶杯 八",
        "preface": "",
        "paragraphs": [
            "曲砌蝶飞烟暖，春半，花发柳垂条。",
            "花如双脸柳如腰，娇摩娇，娇摩娇。"
        ],
        "notes": "",
        "id": "abf7de2f8b11221a0062c6297d990e4f"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "荷叶杯 九",
        "preface": "",
        "paragraphs": [
            "一去又乖期信，春尽，满院长莓苔。",
            "手挼裙带独裴回，来摩来，来摩来。"
        ],
        "notes": "",
        "id": "9024abd809de4da2d1385e84e6a57c18"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "甘州子 一",
        "preface": "",
        "paragraphs": [
            "一炉龙麝锦帷傍，屏掩映，烛荧煌。",
            "禁楼刁斗喜初长，罗荐绣鸳鸯。",
            "山枕上，私语口脂香。"
        ],
        "notes": "",
        "id": "d9c70458e8d65521138980c7b4c27f92"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "甘州子 二",
        "preface": "",
        "paragraphs": [
            "每逢清夜与良晨，多怅望，足伤神。",
            "云迷水隔意中人，寂寞绣罗茵。",
            "山枕上，几点泪痕新。"
        ],
        "notes": "",
        "id": "84da8f82176882acbe050b1b90e61b6e"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "甘州子 三",
        "preface": "",
        "paragraphs": [
            "曾如刘阮访仙踪，深洞客，此时逢。",
            "绮筵散后绣衾同，款曲见韶容。",
            "山枕上，长是怯晨钟。"
        ],
        "notes": "",
        "id": "93c8b1bc73b2f9880d912e4ca5f85d73"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "甘州子 四",
        "preface": "",
        "paragraphs": [
            "露桃花里小楼深，持玉盏，听瑶琴。",
            "醉归青琐入鸳衾，月色照衣襟。",
            "山枕上，翠钿镇眉心。"
        ],
        "notes": "",
        "id": "1c9b2a60c713363a31194891fc5410ad"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "甘州子 五",
        "preface": "",
        "paragraphs": [
            "红炉深夜醉调笙，敲拍处，玉纤轻。",
            "小屏古画岸低平，烟月满闲庭。",
            "山枕上，灯背脸波横。"
        ],
        "notes": "",
        "id": "ddb4dac1f7862957f6b8a71b9b418572"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "遐方怨",
        "preface": "",
        "paragraphs": [
            "帘影细，簟文平。",
            "象纱笼玉指，缕金罗扇轻。",
            "嫩红双脸似花明，两条眉黛远山横。",
            "凤箫歇，镜尘生。",
            "辽塞音书绝，梦魂长暗惊。",
            "玉郎经岁负娉婷，教人争不恨无情。"
        ],
        "notes": "",
        "id": "b53c64b8edce22a7323cfb7674fbc8e7"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "诉衷情 一",
        "preface": "",
        "paragraphs": [
            "香灭帘垂春漏永，整鸳衾。",
            "罗带重，双凤，缕黄金。",
            "窗外月光临，沈沈。",
            "断肠无处寻，负春心。"
        ],
        "notes": "",
        "id": "d6a178d8da5c3d31d53cfdd5f3536b8a"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "诉衷情 二",
        "preface": "",
        "paragraphs": [
            "永夜抛人何处去，绝来音。",
            "香阁掩，眉歛，月将沈。",
            "争忍不相寻，怨孤衾。",
            "换我心，为你心，始知相忆深。"
        ],
        "notes": "",
        "id": "8eeb4a7da57eab7837362b122a5d4a5b"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "杨柳枝",
        "preface": "",
        "paragraphs": [
            "秋夜香闺思寂寥，漏迢迢。",
            "鸳帏罗幌麝烟销，烛光摇。",
            "正忆玉郎游荡去，无寻处。",
            "更闻帘外雨潇潇，滴芭蕉。"
        ],
        "notes": "",
        "id": "d293186bc9871b009bb24b6b855b5559"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "醉公子 一",
        "preface": "",
        "paragraphs": [
            "漠漠秋云澹，红藕香侵槛。",
            "枕倚小山屏，金铺向晚扃。",
            "睡起横波慢，独望情何限。",
            "衰柳数声蝉，魂销似去年。"
        ],
        "notes": "",
        "id": "b2d1456f0662e1a17b5acb5dfc118080"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "醉公子 二",
        "preface": "",
        "paragraphs": [
            "岸柳垂金线，雨晴鸎百转。",
            "家住绿杨边，往来多少年。",
            "马嘶芳草远，高楼帘半卷。",
            "歛袖翠蛾攒，相逢尔许难。"
        ],
        "notes": "",
        "id": "7213241005e56ad05bdabec2c157c965"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "酒泉子 一",
        "preface": "",
        "paragraphs": [
            "杨柳舞风，轻惹春烟残雨。",
            "杏花愁，鸎正语，画楼东。",
            "锦屏寂寞思无穷，还是不知消息。",
            "镜尘生，珠泪滴，损仪容。"
        ],
        "notes": "",
        "id": "6d585445dd9f46913712884efcb02c79"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "酒泉子 二",
        "preface": "",
        "paragraphs": [
            "罗带缕金，兰麝烟凝魂断。",
            "画屏欹，云鬓乱，恨难任。",
            "几回垂泪滴鸳衾，薄情何处去？",
            "月临窗，花满树，信沈沈。"
        ],
        "notes": "",
        "id": "fcbc2412efe1cf7db77e3c71484995bd"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "酒泉子 三",
        "preface": "",
        "paragraphs": [
            "小槛日斜，风度绿窗人悄悄，翠帏闲掩舞双鸾，旧香寒。",
            "别来情绪转难判，韶颜看却老，依稀粉上有啼痕，暗销魂。"
        ],
        "notes": "",
        "id": "00d039d1d1f71831832e40c49eef8160"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "酒泉子 四",
        "preface": "",
        "paragraphs": [
            "黛薄红深，约掠绿鬟云腻。",
            "小鸳鸯，金翡翠，称人心。",
            "锦鳞无处传幽意，海燕兰堂春又去。",
            "隔年书，千点泪，恨难任。"
        ],
        "notes": "",
        "id": "f48b3956ed54165800489f149223239c"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "酒泉子 五",
        "preface": "",
        "paragraphs": [
            "掩却菱花，收拾翠钿休上面，金虫玉燕锁香匳，恨厌厌。",
            "云鬟半坠嬾重𥮾，泪侵山枕湿，银灯背帐梦方酣，鴈飞南。"
        ],
        "notes": "",
        "id": "ad4901c422aef10e1e05e2cd6a134fbe"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "酒泉子 六",
        "preface": "",
        "paragraphs": [
            "水碧风清，入槛细香红藕腻，谢娘歛翠恨无涯，小屏斜。",
            "堪憎荡子不还家，谩留罗带结，帐深枕腻炷沈烟，负当年。"
        ],
        "notes": "",
        "id": "0a35020a544e17594d2af9abf41cd51e"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "酒泉子 七",
        "preface": "",
        "paragraphs": [
            "黛怨红羞，掩映画堂春欲暮，残花微雨隔青楼，思悠悠。",
            "芳菲时节看将度，寂寞无人还独语。",
            "画罗襦，香粉污，不胜愁。"
        ],
        "notes": "",
        "id": "410cd5fcfe65d879ca78f750ebe05ee2"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "浣溪沙 一",
        "preface": "",
        "paragraphs": [
            "春色迷人恨正赊，可堪荡子不还家，细风轻露著梨花。",
            "帘外有情双燕飏，槛前无力绿杨斜，小屏狂梦极天涯。"
        ],
        "notes": "",
        "id": "4df692496f97cb531bb575f38410e0fd"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "浣溪沙 二",
        "preface": "",
        "paragraphs": [
            "红藕香寒翠渚平，月笼虚阁夜蛩清，塞鸿惊梦两牵情。",
            "宝帐玉炉残麝冷，罗衣金缕暗尘生，小窗孤烛泪纵横。"
        ],
        "notes": "",
        "id": "bcf02328e038775985a5e3a2915d6d18"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "浣溪沙 三",
        "preface": "",
        "paragraphs": [
            "荷芰风轻帘幕香，绣衣㶉𫛶泳回塘，小屏闲掩旧潇湘。",
            "恨入空帏鸾影独，泪凝双脸渚莲光，薄情年少悔思量。"
        ],
        "notes": "",
        "id": "80731610d458b7bb6339aaa2977fee8a"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "浣溪沙 四",
        "preface": "",
        "paragraphs": [
            "惆怅经年别谢娘，月窗花院好风光，此时相望最情伤。",
            "青鸟不来传锦字，瑶姬何处锁兰房，忍教魂梦两茫茫。"
        ],
        "notes": "",
        "id": "be62a76f1e12fdcc67003cb4588fdae3"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "浣溪沙 五",
        "preface": "",
        "paragraphs": [
            "庭菊飘黄玉露浓，冷莎偎砌隐鸣蛩，何期良夜得相逢。",
            "背帐风摇红蜡滴，惹香煖梦绣衾重，觉来枕上怯晨钟。"
        ],
        "notes": "",
        "id": "29d9a74c233d0be018a2d28704c7945c"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "浣溪沙 六",
        "preface": "",
        "paragraphs": [
            "云澹风高叶乱飞，小庭寒雨绿苔微，深闺人静掩屏帷。",
            "粉黛暗愁金带枕，鸳鸯空绕画罗衣，那堪孤负不思归。"
        ],
        "notes": "",
        "id": "5bd430a72f16daf91095e76fa448314c"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "浣溪沙 七",
        "preface": "",
        "paragraphs": [
            "鴈响遥天玉漏清，小纱窗外月胧明，翠帏金鸭炷香平。",
            "何处不归音信断，良宵空使梦魂惊，簟凉枕冷不胜情。"
        ],
        "notes": "",
        "id": "3ba03db09e904613f1553000da13f2c5"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "浣溪沙 八",
        "preface": "",
        "paragraphs": [
            "露白蟾明又到秋，佳期幽会两悠悠，梦牵情役几时休。",
            "记得泥人微歛黛，无言斜倚小书楼，暗思前事不胜愁。"
        ],
        "notes": "",
        "id": "3e54cdcfe788682522eedf362e24db62"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "更漏子",
        "preface": "",
        "paragraphs": [
            "旧欢娱，新怅望，拥鼻含嚬楼上。",
            "浓柳翠，晚霞微，江鸥接翼飞。",
            "帘半卷，屏斜掩，远岫参差迷眼。",
            "歌满耳，酒盈尊，前非不要论。"
        ],
        "notes": "",
        "id": "d5ab0a9cfef4f3de95c85424ab9a6925"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "应天长",
        "preface": "",
        "paragraphs": [
            "瑟瑟罗裙金线缕，轻透鹅黄香画袴。",
            "垂交带，盘鹦鹉，袅袅翠翘移玉步。",
            "背人匀檀注，慢转娇波偷觑。",
            "歛黛春情暗许，倚屏慵不语。"
        ],
        "notes": "",
        "id": "334e8f881e3f262b7e46572e42aea4f8"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "渔歌子",
        "preface": "",
        "paragraphs": [
            "晓风清，幽沼绿，倚阑凝望珍禽浴。",
            "画帘垂，翠屏曲，满袖荷香馥郁。",
            "好摅怀，堪寓目，身闲心静平生足。",
            "酒杯深，光影促，名利无心较逐。"
        ],
        "notes": "",
        "id": "10da70ac43fdeb90f9a14fc655555b26"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "河传 一",
        "preface": "",
        "paragraphs": [
            "燕飏，晴景。",
            "小窗屏暖，鸳鸯交颈。",
            "菱花掩却翠鬟欹，慵整，海棠帘外影。",
            "绣帏香断金㶉𫛶，无消息。",
            "心事空相忆，倚东风。",
            "春正浓，愁红，泪痕衣上重。"
        ],
        "notes": "",
        "id": "536294cb12204f815a9d8cc3c732d2fe"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "河传 二",
        "preface": "",
        "paragraphs": [
            "曲槛，春晚。",
            "碧流纹细，绿杨丝輭。",
            "露华鲜，杏枝繁，鸎转，野芜平似翦。",
            "直是人间到天上，堪游赏。",
            "醉眼疑屏障，对池塘。",
            "惜韶光，断肠，为花须尽狂。"
        ],
        "notes": "",
        "id": "b79e5a111873163c1c49e5e640371337"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "河传 三",
        "preface": "",
        "paragraphs": [
            "櫂举，舟去。",
            "波光渺渺，不知何处。",
            "岸花汀草共依依，雨微，鹧鸪相逐飞。",
            "天涯离恨江声咽，啼猿切。",
            "此意向谁说，倚兰桡。",
            "独无憀，魂销，小炉香欲焦。"
        ],
        "notes": "",
        "id": "c26f6b40016914d1ae8278c071b4ed83"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "木兰花 一",
        "preface": "",
        "paragraphs": [
            "月照玉楼春漏促，飒飒风摇庭砌竹。",
            "梦惊鸳被觉来时，何处管弦声断续。",
            "惆怅少年游冶去，枕上两蛾攒细绿。",
            "晓莺帘外语花枝，背帐犹残红蜡烛。"
        ],
        "notes": "",
        "id": "ed377ccce5cbf92667fd6b8e7d079258"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "木兰花 二",
        "preface": "",
        "paragraphs": [
            "柳映玉楼春日晚，雨细风轻烟草輭。",
            "画堂鹦鹉语雕笼，金粉小屏犹半掩。",
            "香灭绣帏人寂寂，倚槛无言愁思远。",
            "恨郎何处纵疎狂，长使含啼眉不展。"
        ],
        "notes": "",
        "id": "ca5aaf90e8e0c203f90e44f5da8c1399"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "木兰花 三",
        "preface": "",
        "paragraphs": [
            "月皎露华窗影细，风送菊香黏绣袂。",
            "博山炉冷水沈微，惆怅金闺终日闭。",
            "嬾展罗衾垂玉筯，羞对菱花𥮾宝髻。",
            "良宵好事枉教休，无计那他狂耍壻。"
        ],
        "notes": "",
        "id": "b66286d184062b5d8e3335b26d760a79"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "木兰花 四",
        "preface": "",
        "paragraphs": [
            "拂水双飞来去燕，曲槛小屏山六扇。",
            "春愁凝思结眉心，绿绮嬾调红锦荐。",
            "话别情多声欲战，玉筯痕留红粉面。",
            "镇长独立到黄昏，却怕良宵频梦见。"
        ],
        "notes": "",
        "id": "c3442bf46ef2cae93d8a49b7b9f8d4a5"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "虞美人 一",
        "preface": "",
        "paragraphs": [
            "晓莺啼破相思梦，帘卷金泥凤。",
            "宿妆犹在酒初醒，翠翘慵整倚云屏，转娉婷。",
            "香檀细画侵桃脸，罗袂轻轻歛。",
            "佳期堪恨再难寻，绿芜满院柳成阴，负春心。"
        ],
        "notes": "",
        "id": "865782423d4da4ad44a6c60370598002"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "虞美人 二",
        "preface": "",
        "paragraphs": [
            "触帘风送景阳钟，鸳被绣花重。",
            "晓帏初卷冷烟浓，翠匀粉黛好仪容，思娇慵。",
            "起来无语理朝妆，宝匣镜凝光。",
            "绿荷相倚满池塘，露清枕簟藕花香，恨悠扬。"
        ],
        "notes": "",
        "id": "55d915f2d8ef3c47f48287034dae390d"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "虞美人 三",
        "preface": "",
        "paragraphs": [
            "翠屏闲掩垂珠箔，丝雨笼池阁。",
            "露黏红藕咽清香，谢娘娇极不成狂，罢朝妆。",
            "小金㶉𫛶沈烟细，腻枕堆云髻。",
            "浅眉微歛注檀轻，旧欢时有梦魂惊，悔多情。"
        ],
        "notes": "",
        "id": "9ce8fa61ef6736d03257d29c3957e8ea"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "虞美人 四",
        "preface": "",
        "paragraphs": [
            "碧梧桐映纱窗晚，花谢莺声嬾。",
            "小屏屈曲掩青山，翠帏香粉玉炉寒，两蛾攒。",
            "颠狂年少轻离别，孤负春时节。",
            "画罗红袂有啼痕，魂销无语倚闺门，欲黄昏。"
        ],
        "notes": "",
        "id": "ca3788112cb82d97304c8d93198f717d"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "虞美人 五",
        "preface": "",
        "paragraphs": [
            "深闺春色劳思想，恨共春芜长。",
            "黄鹂娇转泥芳妍，杏枝如画倚轻烟，锁窗前。",
            "凭阑愁立双蛾细，柳影斜摇砌。",
            "玉郎还是不还家，教人魂梦逐杨花，绕天涯。"
        ],
        "notes": "",
        "id": "260824e129848e0d3ba72850cd091ca4"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "虞美人 六",
        "preface": "",
        "paragraphs": [
            "少年艳质胜琼英，早晚别三清。",
            "莲冠稳𥮾钿箆横，飘飘罗袖碧云轻，画难成。",
            "迟迟少转腰身袅，翠靥眉心小。",
            "醮坛风急杏枝香，此时恨不驾鸾皇，访刘郎。"
        ],
        "notes": "",
        "id": "b30f69ed57ddd2c696044177659d057b"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "临江仙 一",
        "preface": "",
        "paragraphs": [
            "碧染长空池似镜，倚楼闲望凝情。",
            "满衣红藕细香清。",
            "象床珍簟，山障掩，玉琴横。",
            "暗想昔时欢笑事，如今赢得愁生。",
            "博山炉煖澹烟轻。",
            "蝉吟人静，残日傍，小窗明。"
        ],
        "notes": "",
        "id": "90bd7a8b8e01f7d0c50051dadd4c7355"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "临江仙 二",
        "preface": "",
        "paragraphs": [
            "幽闺小槛春光晚，柳浓花澹莺稀。",
            "旧欢思想尚依依。",
            "翠嚬红歛，终日损芳菲。",
            "何事狂夫音信断，不如梁燕犹归。",
            "画堂深处麝烟微。",
            "屏虚枕冷，风细雨霏霏。"
        ],
        "notes": "",
        "id": "7b6b0b310d5a0ac4ab1cfaf014eac1ac"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "临江仙 三",
        "preface": "",
        "paragraphs": [
            "月色穿帘风入竹，倚屏双黛愁时。",
            "砌花含露两三枝。",
            "如啼恨脸，魂断损容仪。",
            "香烬暗销金鸭冷，可堪孤负前期。",
            "绣襦不整鬓鬟攲。",
            "几多惆怅，情绪在天涯。"
        ],
        "notes": "",
        "id": "f2b75a4b445e4f66b9731cda2605b023"
    },
    {
        "author": "顾敻",
        "dynasty": "唐",
        "type": "诗",
        "rhythmic": "",
        "title": "献衷心",
        "preface": "",
        "paragraphs": [
            "绣鸳鸯帐暖，画孔雀屏欹。",
            "人悄悄，月明时。",
            "想昔年欢笑，恨今日分离。",
            "银釭背，铜漏永，阻佳期。",
            "小炉烟细，虚阁帘垂。",
            "几多心事，暗地思惟。",
            "被娇娥牵役，魂梦如痴。",
            "金闺里，山枕上，始应知。"
        ],
        "notes": "",
        "id": "efa5ca4722078703d54aa0928b0ce61c"
    }
]