[
    {
        "author": "高善濂",
        "dynasty": "宋",
        "type": "诗",
        "rhythmic": "",
        "title": "洞庭晚望七首  其一",
        "preface": "",
        "paragraphs": [
            "击汰凉风水面回，偃虹堤上夕阳开。",
            "含浆老蜌浮光起，迎棹神鸦舞翅回。",
            "醉唱难寻渔笛乐，羁怀易动暮笳哀。",
            "何能雪鹭银鸥侣，尽日无愁曲岸隈。"
        ],
        "notes": "",
        "id": "332c1ce6f18802c123d44bf1661f893c"
    },
    {
        "author": "高善濂",
        "dynasty": "宋",
        "type": "诗",
        "rhythmic": "",
        "title": "洞庭晚望七首  其二",
        "preface": "",
        "paragraphs": [
            "西塞烟痕向晚横，登临聊复上重城。",
            "湖边汇泽流千派，望里长峦翠一桁。",
            "归檝江皋频错认，怀人天末最关情。",
            "散愁商隠还乘兴，只恐风波愁转生。"
        ],
        "notes": "",
        "id": "bb14c5f5e86bcdf3bfc4952793795494"
    },
    {
        "author": "高善濂",
        "dynasty": "宋",
        "type": "诗",
        "rhythmic": "",
        "title": "岳阳楼晚眺即事叠韵四首  其一",
        "preface": "",
        "paragraphs": [
            "危楼缥缈倚阑斜，无数残阳噪乱鸦。",
            "过客扬帆冲雪浪，渔人举网出银花。",
            "子声落纸闲听奕，舌本留香为别茶。",
            "巫峡潇湘恣极览，谁言远望当归家。"
        ],
        "notes": "",
        "id": "ca682a9e516b4a60d5f782fdd448dd25"
    },
    {
        "author": "高善濂",
        "dynasty": "宋",
        "type": "诗",
        "rhythmic": "",
        "title": "岳阳楼晚眺即事叠韵四首  其二",
        "preface": "",
        "paragraphs": [
            "无聊凭眺日西斜，替恨成啼集暮鸦。",
            "远树云中浮墨障，游鱼镜底动菱花。",
            "临高每忆登楼赋，遣兴还尝觅句茶。",
            "到处羁愁多瑟缩，何如烟浦钓人家。"
        ],
        "notes": "",
        "id": "beda498f676dee5b7641331ffc1f4bda"
    }
]