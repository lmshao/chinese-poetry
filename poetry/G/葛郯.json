[
    {
        "author": "葛郯",
        "dynasty": "宋",
        "type": "诗",
        "rhythmic": "",
        "title": "颂",
        "preface": "",
        "paragraphs": [
            "非心非佛亦非物，五凤楼前山突兀。",
            "艳阳影里倒翻身，野狐跳入金毛窟。"
        ],
        "notes": "",
        "id": "562ca9e10a53e12e1fedabd928af3f31"
    },
    {
        "author": "葛郯",
        "dynasty": "宋",
        "type": "诗",
        "rhythmic": "",
        "title": "临终偈",
        "preface": "",
        "paragraphs": [
            "大洋海里打鼓，须弥山上闻钟。",
            "业镜忽然扑破，翻身透出虚空。"
        ],
        "notes": "",
        "id": "97ea7dd79d4794a6a891a68d9da61815"
    },
    {
        "author": "葛郯",
        "dynasty": "宋",
        "type": "词",
        "rhythmic": "兰陵王",
        "title": "",
        "preface": "",
        "paragraphs": [
            "乱烟簇。",
            "帘外青山渐肃。",
            "莲房静。",
            "荷盖半残，欲放清涟媚溪绿。",
            "凭高送远目。",
            "飞起沧洲雁骛。",
            "寒窗静，茶碗未深，一枕胡床画眠足。",
            "闲行问松菊。",
            "今□雨谁家，空对银烛。",
            "箫声忽下瑶台曲。",
            "看鹤舞风动，乌啼云起，何须舟内怨女哭。",
            "抱琴写幽独。",
            "情触。",
            "会相续。",
            "况节近中元，月浪翻屋。",
            "长鲸愁晓寒蟾促。",
            "要百柁倾□，万花流玉。",
            "山肴倒尽，又空腹，鲙野蔌。"
        ],
        "notes": "",
        "id": "6f99ab52bd8371f1d22ff3c3c958dd2c"
    },
    {
        "author": "葛郯",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "蓬莱一岛，卧长烟千柳，西溪幽趣。",
            "苜蓿盘中初日上，不把胾臑充俎，和月栽松，饶云买石，只此为家务。",
            "倚楹清啸，断霞斜倚天暮。",
            "闻道块磊浇胸，槎丫肝肺，动笔端风雨。",
            "壁上潇湘秋一帧，影落荻花洲渚。",
            "暗浦潮生，寒矶雪化，无复风尘虑。",
            "此时渔父，短蓑合在何处。"
        ],
        "notes": "",
        "id": "66ae05193a68b71c78b7d803a2528c72"
    },
    {
        "author": "葛郯",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "年来衰懒，渐无心赏遍，目前佳趣。",
            "寂寂墙阴春荠老，不到先生鼎俎。",
            "诗卷寻医，禅林结局，酒入昏田务。",
            "山头云气，为谁来往朝暮。",
            "犹有筇杖多情，扪萝踏石，堕半岩花雨。",
            "更向葭业摇短艇，惊起飞鸿烟渚。",
            "横玉凄清，焦桐古淡，一笑忘千虑。",
            "更阑人静，此声今在何处。"
        ],
        "notes": "",
        "id": "88d9496741e890eef0d9555763518d40"
    },
    {
        "author": "葛郯",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "阳关西路，看垂阳客舍，嫩浮波縠。",
            "宝马嘶风人渐远，隐隐歌声戛玉。",
            "踏遍春山，归来高卧，笑濯沧浪足。",
            "孤鸿天际，断霞摇曳心目。",
            "香露飞入壶中，仙家九酝，酿百家醽醁。",
            "一朵巫阳休怅望，且看家山眉绿。",
            "歌罢风生，舞馀花颤，凤髓飘红烛。",
            "瑶台月冷，夜归斗挂银屋。"
        ],
        "notes": "",
        "id": "e64bf419fd8c8971798c8b5720b3e51d"
    },
    {
        "author": "葛郯",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "冯夷微怒，被鲛人水府，织成绡縠。",
            "何处飞来双白鹭，点破一溪寒玉。",
            "岸柳烟迷，海棠酒困，赢得春眠足。",
            "凭栏搔首，为谁消遣愁目。",
            "遥想居士床头，竹渠新雨，溜瓮中春醁。",
            "不惜千锺为客寿，倒卧南山新绿。",
            "晚月催归，春风留住，费尽纱笼烛。",
            "恍疑仙洞，梦游天柱林屋。"
        ],
        "notes": "",
        "id": "23cc00a4087d985ebf8a650130a17ca1"
    },
    {
        "author": "葛郯",
        "dynasty": "宋",
        "type": "词",
        "rhythmic": "感皇恩",
        "title": "",
        "preface": "",
        "paragraphs": [
            "花似镜中人，不堪衰老。",
            "空羡青青岸边草。",
            "多情消瘦，更被无情相恼。",
            "近来无限事，凭谁道。",
            "胡蝶满园，丛边空绕。",
            "睡起流莺过、语声小。",
            "琐窗危坐，更被玉蟾相照。",
            "夜阑梅影瘦，凭谁扫。"
        ],
        "notes": "",
        "id": "e4a0ac254175f686d2b1e28f87880f7f"
    },
    {
        "author": "葛郯",
        "dynasty": "宋",
        "type": "词",
        "rhythmic": "感皇恩",
        "title": "",
        "preface": "",
        "paragraphs": [
            "风雨半摧残，一园花老。",
            "绿遍池塘夜来草。",
            "看花何处，莫被此花相恼。",
            "世间多少事，邯郸道。",
            "凭远下临，暗尘飞绕。",
            "数点烟中树、水村小。",
            "斜阳且住，为我花间留照。",
            "从教红满地，何须扫。"
        ],
        "notes": "",
        "id": "b537b6475241281f5c77cbcbc8bdbe1f"
    },
    {
        "author": "葛郯",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "双鞬锦领出山西。",
            "戎幕护旌旗。",
            "横槊春风百咏，临淮夜月千卮。",
            "风流樽俎，琼花破艳，红药攒枝。",
            "赏尽竹西歌吹，珠帘十里香迷。"
        ],
        "notes": "",
        "id": "1f871970b4b2389ee75e08e9f0bfffe6"
    },
    {
        "author": "葛郯",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "空中雨阁。",
            "一段轻阴，翠铺林薄。",
            "橘内仙翁，棋边公子，共成清乐。",
            "主人有井留车，看席上、云轻柳弱。",
            "斗转檐头，鸡鸣窗外，无人知觉。"
        ],
        "notes": "",
        "id": "64b0c699a56e99353ddb395d5017c185"
    },
    {
        "author": "葛郯",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "谢家池阁。",
            "翠桁香浓，琐纱窗薄。",
            "夜雨灯前，秋风笔下，与谁同乐。",
            "主人许我清狂，奈酒量、从来最弱。",
            "颠倒冠巾，淋漓衣袂，醒时方觉。"
        ],
        "notes": "",
        "id": "820a243f7c6cfd9833b2e44d3db6d65c"
    },
    {
        "author": "葛郯",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "青铜昏水面，乌帽裹山头。",
            "风涛如此，天公作意巧相留。",
            "常记垂虹晚渡，卧看菰蒲烟雨，屈指十三秋。",
            "恍若华胥梦，无语下西楼。",
            "翠翻空，寒入座，不禁愁。",
            "五弦弹尽，隐隐天末暮虹收。",
            "欲伴渔翁钓艇，欸乃一声江上，寒碧点轻鸥。",
            "无人阻归兴，直欲迈长洲。"
        ],
        "notes": "",
        "id": "9f8de3672c279f537ee4f06eba6b495a"
    },
    {
        "author": "葛郯",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "帆腹饱天际，树发渺云头。",
            "翠光千顷，为谁来去为谁留。",
            "疑是吴宫西子，淡扫修眉一抹，妆罢玉奁秋。",
            "中流送行客，却立望层楼。",
            "风色变，堤草乱，浪花愁。",
            "跳珠翻墨，轰雷掣电几时收。",
            "应是阳侯薄相，催我胸中锦绣，清唱和鸣鸥。",
            "残霞似相贷，一缕媚汀洲。"
        ],
        "notes": "",
        "id": "ec4d87eb5f4b6d95240475cd81747f10"
    },
    {
        "author": "葛郯",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "年来惯行役，楚尾又吴头。",
            "餐霞吸露，何事佳处辄迟留。",
            "云听渔舟夜唱，花落牧童横笛，占尽五湖秋。",
            "胡床兴不浅，人在庾公楼。",
            "绣帘卷，曲阑暝，翠鬟愁。",
            "森罗万象，与渠诗里一时收。",
            "天设四桥风月，地会三州山水，邀我伴沙鸥。",
            "明朝起归梦，一枕过苹洲。"
        ],
        "notes": "",
        "id": "4e5ca1333b50966dd8d83099b54120b4"
    },
    {
        "author": "葛郯",
        "dynasty": "宋",
        "type": "词",
        "rhythmic": "江神子・江城子",
        "title": "",
        "preface": "",
        "paragraphs": [
            "粼粼白水护青田。",
            "想真仙。",
            "弄清莲。",
            "十里香风，吹下碧云天。",
            "月在草堂人未寝，松竹暗，水涓涓。",
            "夜阑何事悄无言。",
            "怨空传。",
            "事难圆。",
            "欲借寒光，谁与伴清妍。",
            "待得凌波人肯住，呼玉笛，劝金船。"
        ],
        "notes": "",
        "id": "4bc10de66c565fc3961d359e6d954c27"
    },
    {
        "author": "葛郯",
        "dynasty": "宋",
        "type": "词",
        "rhythmic": "江神子・江城子",
        "title": "",
        "preface": "",
        "paragraphs": [
            "亭亭鹤羽戏芝田。",
            "看群仙。",
            "起青涟。",
            "绿盖红幢，千乘去朝天。",
            "留得瑶姬清夜舞，人与月，斗婵娟。",
            "凭阑有恨不堪言。",
            "倩谁传。",
            "曲声圆。",
            "写尽清愁，香弄晚风妍。",
            "不羡山头窥井玉，花十丈，藕如船。"
        ],
        "notes": "",
        "id": "574d18ae6c6522d58a719da0085f7f99"
    },
    {
        "author": "葛郯",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "丹青明灭，霜著谁家树。",
            "满眼风光向谁许。",
            "送寒鸦万点，流水孤村，归来晚，月影三人夜舞。",
            "金英秋已老，蜡缀寒葩，空里时闻暗香度。",
            "任一枝瓶小，数点钗寒，佳人笑，饮尽床头玉露。",
            "看纱窗、红日上三竿，把蝶影捎空，在花深处。"
        ],
        "notes": "",
        "id": "b5cb53363cb64b85518f32e34d1cd1df"
    },
    {
        "author": "葛郯",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "橹声伊轧，影转云间树。",
            "试问扁舟在何许。",
            "正溪堂波动，沙渚苹轻，渔翁醉，隔岸蓑衣对舞。",
            "归来无一事，尊酒相逢，莫把光阴更虚度。",
            "看歌云杳霭，香雾轻盈，银河转，笑浥芙蓉晓露。",
            "纵西风、黄叶满庭秋，也不碍凝眸，乱山多处。"
        ],
        "notes": "",
        "id": "0267930d1b5b1578131718ce2b3ebcb0"
    },
    {
        "author": "葛郯",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "风摇丹髻，叶翦西岩树。",
            "岁律峥嵘又如许。",
            "看千峰倒影，浮动觥船，纱窗外，万幅鲛绡斗舞。",
            "五弦弹不尽，碧落天高，隐隐孤鸿向云度。",
            "送斜红敛尽，催上蟾钩，金风细，点破瑶阶白露。",
            "任笛声、吹残一帘秋，看人□栏□，暮云高处。"
        ],
        "notes": "",
        "id": "8d064b05558e89e9a32884f18ab443f8"
    },
    {
        "author": "葛郯",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "藐姑仙子，天外谁为侣。",
            "八极浮游气为驭。",
            "看朝餐沆瀣，暮饮醍醐，瑶台冷，吹落九天风露。",
            "翠空云幕净，宝鉴无尘，碧树秋来暗消暑。",
            "残夜水明楼，影落寒溪，行人起、沙头唤渡。",
            "任角声、吹落小梅花，梦不到渔翁，一蓑烟雨。"
        ],
        "notes": "",
        "id": "39697536f0ec2ac789554f706a99e744"
    },
    {
        "author": "葛郯",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "璚楼十二，无限神仙侣。",
            "紫绂丹麾彩鸾驭。",
            "步虚声杳霭，碧落天高，微云淡，点破瑶阶白露。",
            "暗香来水阁，冰簟纱厨，一枕风轻自无暑。",
            "更上水精帘，斗挂阑干，银河浅、天孙将渡。",
            "终不如、归去在苕川，看千顷菰蒲，乱鸣秋雨。"
        ],
        "notes": "",
        "id": "d982aa3abcd24d6ba5cbcfed514ce45e"
    },
    {
        "author": "葛郯",
        "dynasty": "宋",
        "type": "词",
        "rhythmic": "满庭霜・满庭芳",
        "title": "",
        "preface": "",
        "paragraphs": [
            "归去来兮，心空无物，乱山不斗眉峰。",
            "夜禅久坐，窗晓日升东。",
            "已绝乘槎忘想，沧溪迥、不与河通。",
            "维摩室，从教花雨，飞舞下天空。",
            "何人，开宴豆，楚羹莼嫩，吴脍盘丰。",
            "看一声欸乃，落日收筒。",
            "应笑红尘陌上，津亭暮、十里斜风。",
            "从今去，青鞋黄帽，分付紫髯翁。"
        ],
        "notes": "",
        "id": "66731cda1aee1b82485b7fc6a25fd5ad"
    },
    {
        "author": "葛郯",
        "dynasty": "宋",
        "type": "词",
        "rhythmic": "满庭霜・满庭芳",
        "title": "",
        "preface": "",
        "paragraphs": [
            "归去来兮，家林不远，梦魂飞绕烟峰。",
            "洞房花木，只在小池东。",
            "谁道云深无路，小桥外、一径相通。",
            "功名小，从教群蚁，鏖战大槐宫。",
            "故人，书夜到，秫田百亩，已兆年丰。",
            "把乌程烂醉，不数郫筒。",
            "醉后村歌社舞，团圞坐、一笑春风。",
            "洪崖伴，定驱鸾鹤，时一访衰翁。"
        ],
        "notes": "",
        "id": "cf6a1a27da6acc75c49b3c68da26fd40"
    },
    {
        "author": "葛郯",
        "dynasty": "宋",
        "type": "词",
        "rhythmic": "满庭霜・满庭芳",
        "title": "",
        "preface": "",
        "paragraphs": [
            "归去来兮，苕溪深处，上有苍翠千峰。",
            "月桥烟墅，家在五湖东。",
            "试觅桃花流水，鸡犬静、人迹才通。",
            "沙汀晚，一天云锦，飞下水精宫。",
            "两年，官事少，江梅雾暗，多稼云丰。",
            "把毗坛清梦，尽入诗筒。",
            "只欠芦花夜宿，金溪上、一苇秋风。",
            "蓑衣在，不辞重整，来作钓鱼翁。"
        ],
        "notes": "",
        "id": "8daeaa7d14fd4387509e944df7dd741a"
    },
    {
        "author": "葛郯",
        "dynasty": "宋",
        "type": "词",
        "rhythmic": "满庭霜・满庭芳",
        "title": "",
        "preface": "",
        "paragraphs": [
            "红叶飞时，青山缺处，云横秋影斜阳。",
            "凤凰旌节，何事到吾乡。",
            "要见大江东去，寒光静、水与天长。",
            "人争看，恩袍焕锦，新惹御炉香。",
            "满城，夸盛事，两邦鼓吹，几部笙簧。",
            "看万红千翠，簇拥云裳。",
            "况是重阳近也，萸露紫、菊吐轻黄。",
            "休辞醉，明朝一枕，歌韵尚悠扬。"
        ],
        "notes": "",
        "id": "924887cbbc8107049e026b6530a8f660"
    },
    {
        "author": "葛郯",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "郢客高歌，犹未睹、阳春一曲。",
            "多应是、连城有价，閟藏华屋。",
            "但使章台无异意，何妨一见邯郸玉。",
            "料锦囊、随客泛东溪，凌波绿。",
            "难独唱，篱边菊。",
            "谁与咏，阶前竹。",
            "想秋光不久，又成虚辱。",
            "过雁不知蛩有恨，行夔应笑蚿无足。",
            "愿为予、落笔走盘珠，争圆熟。"
        ],
        "notes": "",
        "id": "9c8a4713c1944975b5694a5d94eadf6a"
    },
    {
        "author": "葛郯",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "卷尽珠帘，楚天迥、阑干几曲。",
            "最好是、瑶台归路，月翻银屋。",
            "深院数枰风入座，高楼一喷云横玉。",
            "看橘林、霜浅未全黄，犹悬绿。",
            "悠然意，渊明菊。",
            "真如指，国师竹。",
            "者是非识破，都无荣辱。",
            "不管浮生如蝶梦，从教万事添蛇足。",
            "坐西崑、一笑八千秋，蟠桃熟。"
        ],
        "notes": "",
        "id": "08de41df23c82886a132e95300ea6a0c"
    },
    {
        "author": "葛郯",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "家住苕西，小池映、青山一曲。",
            "翠深里、猿呼鹤应，短墙低屋。",
            "麦影离离翻翠浪，泉声НН敲寒玉。",
            "怪夜来、有蚁出糟床，篘新绿。",
            "和月种，南阳菊。",
            "饶云买，淇园竹。",
            "任蛮争触战，世间荣辱。",
            "两目未消凭远恨，一筇费尽登山足。",
            "便棹舟、炊火荻花中，鲈鱼熟。"
        ],
        "notes": "",
        "id": "fb9a7c92c8fd09dfe47d27b0f144beb7"
    },
    {
        "author": "葛郯",
        "dynasty": "宋",
        "type": "词",
        "rhythmic": "玉蝴蝶",
        "title": "",
        "preface": "",
        "paragraphs": [
            "忆昨苕溪，惯弄五亭月笛，四水烟蓑。",
            "何事毗檀门外，马驻长坡。",
            "野花中、乱红杳霭，小桥外、叠翠嵯峨。",
            "且颜酡。",
            "但存长袖，舞倒婆娑。",
            "云何。",
            "主盟惠政，春行五马，月皎千波。",
            "赢得宾僚，听隔墙、无事高歌。",
            "帐烟寒、瑞麟影坠，帘雾细、宝鸭香多。",
            "试蹉跎。",
            "一枰落日，又送焦柯。"
        ],
        "notes": "",
        "id": "d14f5583dff9695cbf7e3a159cc0892f"
    },
    {
        "author": "葛郯",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "万木家园雾暗津。",
            "不须踏影下前村。",
            "须知苕霅水云窟，自有罗浮冰雪魂。",
            "横水馆，倚楼门。",
            "参旗有约共黄昏。",
            "此中有句无人见，谁在樽前领略春。"
        ],
        "notes": "",
        "id": "b4a04744f6031c6d3925cf0229a5b4f2"
    },
    {
        "author": "葛郯",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "千树家园锁旧津。",
            "谁移数点在孤村。",
            "海仙探蕊禽留影，楚客穿花蝶舞魂。",
            "桥断港，水横门。",
            "残霞零落晚烟昏。",
            "只因留住三更月，暗里香来别是春。"
        ],
        "notes": "",
        "id": "74f7713f7a5b6983e60f4e266de9292e"
    }
]