[
    {
        "author": "龚潗",
        "dynasty": "宋",
        "type": "诗",
        "rhythmic": "",
        "title": "剑池桥梁久就倾圮方丈沾公刊石伐木以递汲且并陈楼悉改旧观",
        "preface": "",
        "paragraphs": [
            "涓涓剑池泉，削崖出石乳。",
            "流传岁千百，评列品三五。",
            "舆梁见何时，楼与姓俱古。",
            "坐令丘壑观，凛作岩墙惧。",
            "沾公大勇猛，咄嗟见未覩。",
            "欹倾变略彴，岞崿移朽腐。",
            "连筒称深汲，惠泽徧下土。",
            "幽寻稳登眺，清意逼肺腑。",
            "何须铁作限，只尔天可补。",
            "传闻桥下云，已作前山雨。"
        ],
        "notes": "",
        "id": "704b056492842598f8df492b30f8eff3"
    }
]