[
    {
        "author": "蒋捷",
        "dynasty": "宋",
        "type": "诗",
        "rhythmic": "",
        "title": "铜官山",
        "preface": "",
        "paragraphs": [
            "崒嵂荆南山，袁令葬其麓。",
            "相传天赐棺，咄咄诳流俗。",
            "令尝成舆梁，天报宜以福。",
            "赐棺信荣矣，毕竟入鬼录。",
            "珠官在岭南，锦官在巴蜀。",
            "盐官与铁官，登载粉简牍。",
            "吾恐古有司，铸铜山之足。",
            "后人讹承讹，官傍妄加木。",
            "政须改铜官，大字镵崖腹。",
            "事有作俑者，并按王乔玉。"
        ],
        "notes": "",
        "id": "4a98f41e8c323fd5d63d8b3713704240"
    },
    {
        "author": "蒋捷",
        "dynasty": "宋",
        "type": "诗",
        "rhythmic": "",
        "title": "东坡田",
        "preface": "",
        "paragraphs": [
            "老去红灰酒瓮前，向来青草瘴江边。",
            "卜居自为溪山好，不是区区为买田。"
        ],
        "notes": "",
        "id": "cbd6e42443da608bd5013d5d3b51ec0e"
    },
    {
        "author": "蒋捷",
        "dynasty": "宋",
        "type": "词",
        "rhythmic": "一翦梅",
        "title": "",
        "preface": "",
        "paragraphs": [
            "一片春愁待酒浇。",
            "江上舟摇。",
            "楼上帘招。",
            "秋娘度与泰娘娇。",
            "风又飘飘。",
            "雨又萧萧。",
            "何日归家洗客袍。",
            "银字笙调。",
            "心字香烧。",
            "流光容易把人抛。",
            "红了樱桃。",
            "绿了芭蕉。"
        ],
        "notes": "",
        "id": "ce01c3f26a66bcb3318046c632e4916f"
    },
    {
        "author": "蒋捷",
        "dynasty": "宋",
        "type": "词",
        "rhythmic": "一翦梅",
        "title": "",
        "preface": "",
        "paragraphs": [
            "小巧楼台眼界宽。",
            "朝卷帘看。",
            "暮卷帘看。",
            "故乡一望一心酸。",
            "云又迷漫。",
            "水又迷漫。",
            "天不教人客梦安。",
            "昨夜春寒。",
            "今夜春寒。",
            "梨花月底两眉攒。",
            "敲遍阑干。",
            "拍遍阑干。"
        ],
        "notes": "",
        "id": "a2ab574ef52481e9ff6452a480f51244"
    },
    {
        "author": "蒋捷",
        "dynasty": "宋",
        "type": "词",
        "rhythmic": "南乡子",
        "title": "",
        "preface": "",
        "paragraphs": [
            "冷淡是秋花。",
            "更比秋花冷淡些。",
            "到处芙蓉供醉赏，从他。",
            "自有幽人处士夸。",
            "寂寞两三葩。",
            "昼日无风也带斜。",
            "一片西窗残照里，谁家。",
            "卷却湘裙薄薄纱。"
        ],
        "notes": "",
        "id": "bb1b04d27bd6daba9f8dcd74b294c2f4"
    },
    {
        "author": "蒋捷",
        "dynasty": "宋",
        "type": "词",
        "rhythmic": "南乡子",
        "title": "",
        "preface": "",
        "paragraphs": [
            "翠幰夜游车。",
            "不到山边与水涯。",
            "随分纸灯三四盏，邻家。",
            "便做元宵好景夸。",
            "谁解倚梅花。",
            "思想灯球坠绛纱。",
            "旧说梦华犹未了，堪嗟。",
            "才百馀年又梦华。"
        ],
        "notes": "",
        "id": "49aebe64aac08950c0db6fac4d57f38e"
    },
    {
        "author": "蒋捷",
        "dynasty": "宋",
        "type": "词",
        "rhythmic": "南乡子",
        "title": "",
        "preface": "",
        "paragraphs": [
            "泊雁小汀洲。",
            "冷淡湔裙水漫秋。",
            "裙上唾花无觅处，重游。",
            "隔柳惟存月半钩。",
            "准拟架层楼。",
            "望得伊家见始休。",
            "还怕粉云天末起，悠悠。",
            "化作相思一片愁。"
        ],
        "notes": "",
        "id": "febc99b7c68c5ef37e913723193e370a"
    },
    {
        "author": "蒋捷",
        "dynasty": "宋",
        "type": "词",
        "rhythmic": "喜迁莺",
        "title": "",
        "preface": "",
        "paragraphs": [
            "晴天廖廓。",
            "被孤云画出，离愁消索。",
            "玉局弹棋，金钗翦烛，芳思可胜摇落。",
            "镜妆为慵迟晚，笙曲缘愁差错。",
            "倒纤指，□从头细数，年时同乐。",
            "寂寞。",
            "花院悄，昨夜醉眠，梦也难凭托。",
            "车角生时，马蹄方后，才始断伊漂泊。",
            "闷无半分消遣，春又一番担阁。",
            "倚阑久，奈东风忒冷，红绡单薄。"
        ],
        "notes": "",
        "id": "fa780b11947a26636fb4a43ef3b7712b"
    },
    {
        "author": "蒋捷",
        "dynasty": "宋",
        "type": "词",
        "rhythmic": "喜迁莺",
        "title": "",
        "preface": "",
        "paragraphs": [
            "风涛如此，被闲鸥诮我，君行良苦。",
            "槲叶深湾，芦窠窄港，小憩倦篙慵橹。",
            "壮年夜吹笛去，惊得鱼龙嗥舞。",
            "怅今老，但蓬窗紧掩，荒凉愁愫。",
            "别浦。",
            "云断处。",
            "低雁一绳，拦断家山路。",
            "佩玉无诗，飞霞乏序，满席快飚谁付。",
            "醉中几番重九，今度芳尊孤负。",
            "便晴否。",
            "怕明朝蝶冷，黄花秋圃。"
        ],
        "notes": "",
        "id": "726c05e7d475872f1a04e57e946c2cb0"
    },
    {
        "author": "蒋捷",
        "dynasty": "宋",
        "type": "词",
        "rhythmic": "喜迁莺",
        "title": "",
        "preface": "",
        "paragraphs": [
            "游丝纤弱。",
            "谩著意绊春，春难凭托。",
            "水暖成纹，云晴生影，双燕又窥帘幕。",
            "露添牡丹新艳，风摆秋千闲索。",
            "对此景，动高歌一曲，何妨行乐。",
            "行乐。",
            "春正好，无奈绿窗，孤负敲棋约。",
            "锦屋调笙，银瓶索酒，争奈也曾迷著。",
            "自从发凋心倦，常倚钩阑斜角。",
            "翠深处，看悠悠几点，杨花飞落。"
        ],
        "notes": "",
        "id": "b88d4cf4368723223593349ce31751ba"
    },
    {
        "author": "蒋捷",
        "dynasty": "宋",
        "type": "词",
        "rhythmic": "声声慢",
        "title": "",
        "preface": "",
        "paragraphs": [
            "黄花深巷，红叶低窗，凄凉一片秋声。",
            "豆雨声来，中间夹带风声。",
            "疏疏二十五点，丽谯门、不锁更声。",
            "故人远，问谁摇玉佩，檐底铃声。",
            "彩角声吹月堕，渐连营马动，四起笳声。",
            "闪烁邻灯，灯前尚有砧声。",
            "知他诉愁到晓，碎哝哝、多少蛩声。",
            "诉未了，把一半、分与雁声。"
        ],
        "notes": "",
        "id": "b99f13358332e7f85d06ff0b729c811d"
    },
    {
        "author": "蒋捷",
        "dynasty": "宋",
        "type": "词",
        "rhythmic": "大圣乐",
        "title": "",
        "preface": "",
        "paragraphs": [
            "笙月凉边，翠翘双舞，寿仙曲破。",
            "更听得艳拍流星，慢唱寿词初了，群唱莲歌。",
            "主翁楼上披鹤氅，展一笑、微微红透涡。",
            "襟怀好，纵炎官驻伞，长是春和。",
            "千年鼻祖事业，记曾趁雷声飞快梭。",
            "但也曾三径，抚松采菊，随分吟哦。",
            "富贵云浮，荣华风过，淡处还他滋味多。",
            "休辞饮，有碧荷贮酒，深似金荷。"
        ],
        "notes": "",
        "id": "de4ddc2f2cc5928f710deb982ec7ff73"
    },
    {
        "author": "蒋捷",
        "dynasty": "宋",
        "type": "词",
        "rhythmic": "女冠子",
        "title": "",
        "preface": "",
        "paragraphs": [
            "电旗飞舞。",
            "双双还又争渡。",
            "湘漓云外，独醒何在，翠药红蘅，芳菲如故。",
            "深衷全未语。",
            "不似素车白马，卷潮起怒。",
            "但悄然、千载旧迹，时有闲人吊古。",
            "生平惯受椒兰苦。",
            "甚魄沈寒浪，更被馋蛟妒。",
            "结琼纫璐。",
            "料贝阙隐隐，骑鲸烟雾。",
            "楚妃花倚暮。",
            "□□琼箫吹了，溯波同步。",
            "待月明洲渚，小留旌节，朗吟骚赋。"
        ],
        "notes": "",
        "id": "762d103ee9a07beb1d17a4a9edfe47e0"
    },
    {
        "author": "蒋捷",
        "dynasty": "宋",
        "type": "词",
        "rhythmic": "女冠子",
        "title": "",
        "preface": "",
        "paragraphs": [
            "蕙花香也。",
            "雪晴池馆如画。",
            "春风飞到，宝钗楼上，一片笙箫，琉璃光射。",
            "而今灯漫挂。",
            "不是暗尘明月，那时元夜。",
            "况年来、心懒意怯，羞与蛾儿争要。",
            "江城人悄初更打。",
            "问繁华谁解，再向天公借。",
            "剔残红灺。",
            "但梦里隐隐，钿车罗帕。",
            "吴笺银粉砑。",
            "待把旧家风景，写成闲话。",
            "笑绿鬟邻女，倚窗犹唱，夕阳西下。"
        ],
        "notes": "",
        "id": "44047183c231b611947bae8ce5e10e92"
    },
    {
        "author": "蒋捷",
        "dynasty": "宋",
        "type": "词",
        "rhythmic": "如梦令",
        "title": "",
        "preface": "",
        "paragraphs": [
            "夜月溪篁鸾影。",
            "晓露岩花鹤顶。",
            "半世踏红尘，到底输他村景。",
            "村景。",
            "村景。",
            "樵斧耕蓑渔艇。"
        ],
        "notes": "",
        "id": "480879acb25ab327e6086caaa633402c"
    },
    {
        "author": "蒋捷",
        "dynasty": "宋",
        "type": "词",
        "rhythmic": "小重山",
        "title": "",
        "preface": "",
        "paragraphs": [
            "曾伴芳卿锵佩环。",
            "西风吹梦断，堕人寰。",
            "假饶无分入雕阑。",
            "窥妆镜，也合小溪湾。",
            "此地有谁怜。",
            "斜阳牛卧处，牧童攀。",
            "劝花休苦恨天天。",
            "从来道，薄命是朱颜。"
        ],
        "notes": "",
        "id": "c151ac79a5df66ad66af7c5c358e1302"
    },
    {
        "author": "蒋捷",
        "dynasty": "宋",
        "type": "词",
        "rhythmic": "小重山",
        "title": "",
        "preface": "",
        "paragraphs": [
            "晴浦溶溶明断霞。",
            "楼台摇影处，是谁家。",
            "银红裙裥皱宫纱。",
            "风前坐，闲斗郁金芽。",
            "人散树啼鸦。",
            "粉团黏不住，旧繁华。",
            "双龙尾上月痕斜。",
            "而今照，冷淡白菱花。"
        ],
        "notes": "",
        "id": "1f7934176b4e7f8663ee4a71449a5ef1"
    },
    {
        "author": "蒋捷",
        "dynasty": "宋",
        "type": "词",
        "rhythmic": "少年游",
        "title": "",
        "preface": "",
        "paragraphs": [
            "枫林红透晚烟青。",
            "客思满鸥汀。",
            "二十年来，无家种竹，犹借竹为名。",
            "春风未了秋风到，老去万缘轻。",
            "只把平生，闲吟闲咏，谱作棹歌声。"
        ],
        "notes": "",
        "id": "19a79f028039fe77a983145095a8717f"
    },
    {
        "author": "蒋捷",
        "dynasty": "宋",
        "type": "词",
        "rhythmic": "少年游",
        "title": "",
        "preface": "",
        "paragraphs": [
            "梨边风紧雪难晴。",
            "千点照溪明。",
            "吹絮窗低，唾茸窗小，人隔翠阴行。",
            "而今白鸟横飞处，烟树渺乡城。",
            "两袖春寒，一襟春恨，斜日淡无情。"
        ],
        "notes": "",
        "id": "5a6ab48cd50bc875766d840bf9ae05d9"
    },
    {
        "author": "蒋捷",
        "dynasty": "宋",
        "type": "词",
        "rhythmic": "尾犯",
        "title": "",
        "preface": "",
        "paragraphs": [
            "夜倚读书床，敲碎唾壶，灯晕明灭。",
            "多事西风，把斋铃频掣。",
            "人共语、温温芋火，雁孤飞、萧萧桧雪。",
            "遍阑干外，万顷鱼天，未了予愁绝。",
            "鸡边长剑舞，念不到、此样豪杰。",
            "瘦骨棱棱，但凄其衾铁。",
            "是非梦、无痕堪记，似双瞳、缤纷翠缬。",
            "浩然心在，我逢著、梅花便说。"
        ],
        "notes": "",
        "id": "14fca0bdc4a4d51e3e60f5481166fcfc"
    },
    {
        "author": "蒋捷",
        "dynasty": "宋",
        "type": "词",
        "rhythmic": "应天长",
        "title": "",
        "preface": "",
        "paragraphs": [
            "柳湖载酒，梅墅赊棋，东风袖里寒色。",
            "转眼翠笼池阁，含樱荐莺食。",
            "匆匆过、春是客。",
            "弄细雨、昼阴生寂。",
            "似琼花、谪下红裳，再返仙籍。",
            "无限倚阑愁，梦断云箫，鹊叫度青壁。",
            "漫有戏龙盘□，盈盈住花宅。",
            "骄骢马、嘶巷陌。",
            "户半掩、堕鞭无迹。",
            "但追想，白苎裁缝，灯下初识。"
        ],
        "notes": "",
        "id": "dbd092937532f4a6356673c71ea568c5"
    },
    {
        "author": "蒋捷",
        "dynasty": "宋",
        "type": "词",
        "rhythmic": "忆秦娥",
        "title": "",
        "preface": "",
        "paragraphs": [
            "山无限。",
            "登山试望吴宫殿。",
            "吴宫殿。",
            "是藏深坞，是临清浅。",
            "（缺词文）（缺词文）（缺词文）（缺词文）（缺词文）"
        ],
        "notes": "",
        "id": "1fbda46bf9ef3d54c375a0b41185ab8a"
    },
    {
        "author": "蒋捷",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "夜深清梦，到丛花深处，满襟冰雪。",
            "人在琼云方响乐，杳杳冲牙清绝。",
            "翠簨翔龙，金枞跃凤，不是蕤宾铁。",
            "凄锵仙调，风敲珠树新折。",
            "中有五色光开，参差帔影，对舞山香彻。",
            "雾阁云窗归去也，笑拥灵君旌节。",
            "六曲阑干，一声鹦鹉，霍地空花灭。",
            "梦回孤馆，秋笳霜外呜咽。"
        ],
        "notes": "",
        "id": "cf8ae6474aca7a32c6b861b94dd2b9af"
    },
    {
        "author": "蒋捷",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "稼翁居士，有几多抱负，几多声价。",
            "玉立绣衣霄汉表，曾览八州风化。",
            "进退行藏，此时正要，一著高天下。",
            "黄埃扑面，不成也控羸马。",
            "人道云出无心，才离山后，岂是无心者。",
            "自古达官酣富贵，住住遭人描画。",
            "只有青门，种瓜闲客，千载传佳话。",
            "稼翁一笑，吾今亦爱吾稼。"
        ],
        "notes": "",
        "id": "12fa3d59d267bc8ddb452771d843a94c"
    },
    {
        "author": "蒋捷",
        "dynasty": "宋",
        "type": "词",
        "rhythmic": "恋绣衾",
        "title": "",
        "preface": "",
        "paragraphs": [
            "茜金小袖花下行。",
            "过桥亭、倚树听莺。",
            "被柳线、低萦鬓，绀云垂、钗凤半横。",
            "红薇影转晴窗昼，漾兰心、未到绣絣。",
            "奈一点、春来恨，在青蛾、弯处又生。"
        ],
        "notes": "",
        "id": "d52220cab274954982bdd70793255156"
    },
    {
        "author": "蒋捷",
        "dynasty": "宋",
        "type": "词",
        "rhythmic": "探春令",
        "title": "",
        "preface": "",
        "paragraphs": [
            "玉窗蝇字记春寒，满茸丝红处。",
            "画翠鸳、双展金蜩翅。",
            "未抵我、愁红腻。",
            "芳心一点天涯去。",
            "絮濛濛遮住。",
            "旧对花、弹阮纤琼指。",
            "为粉靥、空弹泪。"
        ],
        "notes": "",
        "id": "308eba30a438f7787ff224bd983253bc"
    },
    {
        "author": "蒋捷",
        "dynasty": "宋",
        "type": "词",
        "rhythmic": "探芳信",
        "title": "",
        "preface": "",
        "paragraphs": [
            "翠吟悄。",
            "似有人黄裳，孤伫埃表。",
            "渐老侵芳岁，识君恨不早。",
            "料应陶令吟魂在，凝此秋香妙。",
            "傲霜姿，尚想前身，倚窗馀傲。",
            "回首醉年少。",
            "控骏马蓉边，红亸茸帽。",
            "淡泊东篱，有谁肯、梦飞到。",
            "正襟三诵悠然句，聊遣花微笑。",
            "酒休赊，醒眼看花正好。"
        ],
        "notes": "",
        "id": "b388495ab2f157c64affa95a76a6b506"
    },
    {
        "author": "蒋捷",
        "dynasty": "宋",
        "type": "词",
        "rhythmic": "摸鱼子",
        "title": "",
        "preface": "",
        "paragraphs": [
            "亸吟鞭、雁峰高处。",
            "曾游长寿仙府。",
            "年年长见瑶簪会，霞杪盖芝轻度。",
            "开绣户。",
            "笑万朵香红，剩染秋光素。",
            "清箫丽鼓。",
            "任滟玉杯深，鸾酣凤醉，犹未洞天暮。",
            "尘缘误。",
            "迷却桃园旧步。",
            "飞琼芳梦同赋。",
            "朝来闻道仙童宴，翘首翠房玄圃。",
            "云又雾。",
            "身恍到微茫，认得胎禽舞。",
            "遥汀近浦。",
            "便一苇渔航，撑烟载雨，归去伴寒鹭。"
        ],
        "notes": "",
        "id": "ea8ffada1baee7c300a833ef2f20893b"
    },
    {
        "author": "蒋捷",
        "dynasty": "宋",
        "type": "词",
        "rhythmic": "春夏两相期",
        "title": "",
        "preface": "",
        "paragraphs": [
            "听深深、谢家庭馆。",
            "东风对语双燕。",
            "似说朝来，天上婺星光现。",
            "金裁花诰紫泥香，绣裹藤舆红茵软。",
            "散蜡宫辉，行鳞厨品，至今人羡。",
            "西湖万柳如线。",
            "料月仙当此，小停飚辇。",
            "付与长年，教见海心波浅。",
            "萦云玉佩五侯门，洗雪华桐三春苑。",
            "慢拍调莺，急鼓吹鸾，翠阴生院。"
        ],
        "notes": "",
        "id": "ad852bbf1baeb4b2075b6988033612e5"
    },
    {
        "author": "蒋捷",
        "dynasty": "宋",
        "type": "词",
        "rhythmic": "昭君怨",
        "title": "",
        "preface": "",
        "paragraphs": [
            "担子挑春虽小。",
            "白白红红都好。",
            "卖过巷东家。",
            "巷西家。",
            "帘外一声声叫。",
            "帘里鸦鬟入报。",
            "问道买梅花。",
            "买梅花。"
        ],
        "notes": "",
        "id": "4a474302be9b23552fa6168702b27aa6"
    },
    {
        "author": "蒋捷",
        "dynasty": "宋",
        "type": "词",
        "rhythmic": "昼锦堂",
        "title": "",
        "preface": "",
        "paragraphs": [
            "染柳烟消，敲菰雨断，历历犹寄斜阳。",
            "掩冉玉妃芳袂，拥出灵场。",
            "倩他鸳鸯来寄语，驻君舴艋亦何妨。",
            "渔榔静，独奏棹歌，邀妃试酌清觞。",
            "湖上云渐暝，秋浩荡，鲜风支尽蝉粮。",
            "赠我非环非佩，万斛生香。",
            "半蜗茅屋归吹影，数螺苔石压波光。",
            "鸳鸯笑，何似且留双楫，翠隐红藏。"
        ],
        "notes": "",
        "id": "aaf308f061f573acf77192756cfc4697"
    },
    {
        "author": "蒋捷",
        "dynasty": "宋",
        "type": "词",
        "rhythmic": "最高楼",
        "title": "",
        "preface": "",
        "paragraphs": [
            "新春景，明媚在何时。",
            "宜早不宜迟。",
            "软尘巷陌青油幰，重帘深院画罗衣。",
            "要些儿，晴日照，暖风吹。",
            "一片片、雪儿休要下。",
            "一点点、雨儿休要洒。",
            "才恁地，越愆期。",
            "悠悠不趁梅花到，匆匆枉带柳花飞。",
            "倩黄莺，将我语，报春归。"
        ],
        "notes": "",
        "id": "2a8fe6141b67d591fef6ea5f8284a83f"
    },
    {
        "author": "蒋捷",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "渺琉璃万顷，冷光射、夕阳洲。",
            "见败柳漂枝，残芦泛叶，欲去仍留。",
            "罗帱。",
            "少年梦里，正窥帘、月浸素肌柔。",
            "谁念衰翁自老，断髭冻得成虬。",
            "凝眸。",
            "一望绝飞鸥。",
            "宇宙正清幽。",
            "漫细敲紫砚，轻呵翠管，吟思难抽。",
            "飕飕。",
            "晚风又起，但时听、碎玉落檐头。",
            "多少梅花片脑，醉来误整香篝。"
        ],
        "notes": "",
        "id": "fb811df49fbea26ad999419a3d5c0172"
    },
    {
        "author": "蒋捷",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "傍池阑倚遍，问山影、是谁偷。",
            "但鹭敛琼丝，鸳藏绣羽，碍浴妨浮。",
            "寒流。",
            "暗冲片响，似犀椎、带月静敲秋。",
            "因念凉荷院宇，纷丸曾泛金瓯。",
            "妆楼。",
            "晓涩翠罂油。",
            "倦鬓理还休。",
            "更有何意绪，怜他半夜，瓶破梅愁。",
            "红裯。",
            "泪乾万点。",
            "待穿来、寄与薄情收。",
            "只恐东风未转，误人日望归舟。"
        ],
        "notes": "",
        "id": "1764f1c9e28ba696ae57ced440a2fced"
    },
    {
        "author": "蒋捷",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "小饮微吟，残灯断雨，静户幽窗。",
            "几度花开，几番花谢，又到黄昏。",
            "潘娘不是潘郎。",
            "料应也、霜黏鬓旁。",
            "鹦鹉阑空，鸳鸯壶破，烟渺云茫。"
        ],
        "notes": "",
        "id": "535831b95842ff6a2f5bffcdd944384c"
    },
    {
        "author": "蒋捷",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "学唱新腔。",
            "秋千架上，钗股敲双。",
            "柳雨花风，翠松裙褶，红腻鞋帮。",
            "归来门掩银釭。",
            "淡月里、疏钟渐撞。",
            "娇欲人扶，醉嫌人问，斜倚楼窗。"
        ],
        "notes": "",
        "id": "4baabd546cb0a7b2cee0911f883e14dc"
    },
    {
        "author": "蒋捷",
        "dynasty": "宋",
        "type": "词",
        "rhythmic": "梅花引",
        "title": "",
        "preface": "",
        "paragraphs": [
            "白鸥问我泊孤舟。",
            "是身留。",
            "是心留。",
            "心若留时、何事锁眉头。",
            "风拍小帘灯晕舞，对闲影，冷清清，忆旧游。",
            "旧游旧游今在不。",
            "花外楼。",
            "柳下舟。",
            "梦也梦也，梦不到、寒水空流。",
            "漠漠黄云、湿透木绵裘。",
            "都道无人愁似我，今夜雪，有梅花，似我愁。"
        ],
        "notes": "",
        "id": "032985b1af95b05b96f82bbdc95764eb"
    },
    {
        "author": "蒋捷",
        "dynasty": "宋",
        "type": "词",
        "rhythmic": "步蟾宫",
        "title": "",
        "preface": "",
        "paragraphs": [
            "去年云掩冰轮皎。",
            "喜今岁、微阴俱扫。",
            "乾坤一片玉琉璃，怎算得、清光多少。",
            "无歌无酒痴顽老。",
            "对愁影、翻嫌分晓。",
            "天公元不负中秋，我自把、中秋误了。"
        ],
        "notes": "",
        "id": "0af42ceeb95633e3939c9468fcb8c4aa"
    },
    {
        "author": "蒋捷",
        "dynasty": "宋",
        "type": "词",
        "rhythmic": "步蟾宫",
        "title": "",
        "preface": "",
        "paragraphs": [
            "玉窗掣锁香云涨。",
            "唤绿袖、低敲方响。",
            "流苏拂处字微讹，但斜倚、红梅一饷。",
            "濛濛月在帘衣上。",
            "做池馆、春阴模样。",
            "春阴模样不如晴，这催雪、曲儿休唱。"
        ],
        "notes": "",
        "id": "6d892a3694bc670b46a8da17669edf83"
    },
    {
        "author": "蒋捷",
        "dynasty": "宋",
        "type": "词",
        "rhythmic": "步蟾宫",
        "title": "",
        "preface": "",
        "paragraphs": [
            "绿华翦碎娇云瘦。",
            "剩妆点、菊前蓉后。",
            "娟娟月也染成香，何况、纤罗襟袖。",
            "秋窗一夜西风骤。",
            "翠奁锁、琼珠花镂。",
            "人间富贵总腥膻，且和露、攀花三嗅。"
        ],
        "notes": "",
        "id": "dc849ca2248c90e98095162dfb2c2996"
    },
    {
        "author": "蒋捷",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "醉兮琼瀣浮觞些。",
            "招兮遣巫阳些。",
            "君毋去此，飓风将起，天微黄些。",
            "野马尘埃，污君楚楚，白霓裳些。",
            "驾空兮云浪，茫洋东下，流君往、他方些。",
            "月满兮西厢些。",
            "叫云矣、笛凄凉些。",
            "归来为我，重倚蛟背，寒鳞苍些。",
            "俯视春红，浩然一笑，吐山香些。",
            "翠禽兮弄晓，招君未至，我心伤些。"
        ],
        "notes": "",
        "id": "cf1f43ca9e284a961937fe6a7b30c2bd"
    },
    {
        "author": "蒋捷",
        "dynasty": "宋",
        "type": "词",
        "rhythmic": "永遇乐",
        "title": "",
        "preface": "",
        "paragraphs": [
            "清逼池亭，润侵山阁，雪气凝聚。",
            "未有蝉前，已无蝶后，花事随逝水。",
            "西园支径，今朝重到，半碍醉筇吟袂。",
            "除非是、莺身瘦小，暗中引雏穿去。",
            "梅檐溜滴，风来吹断，放得斜阳一缕。",
            "玉子敲枰，香绡落翦，声度深几许。",
            "层层离恨，凄迷如此，点破谩烦轻絮。",
            "应难认、争春旧馆，倚红杏处。"
        ],
        "notes": "",
        "id": "012cbbf31acaae220ddfff3e8d8b6b78"
    },
    {
        "author": "蒋捷",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "昔裴晋公，生甲辰岁，秉唐相钧。",
            "向东都治第，才娱老眼，北门建节，又绊闲身。",
            "燠馆花浓，凉台月淡，不记弓刀千骑尘。",
            "谁堪羡，羡南塘居士，做散仙人。",
            "南塘水向晴云。",
            "三百树凤洲杨柳春。",
            "有绿衣奏曲，金斜小雁，彩衣劝酒，玉跪双麟。",
            "前后同年，逸劳异趣，中立翻成雌甲辰。",
            "斯言也，是梅花说与，竹里山民。"
        ],
        "notes": "",
        "id": "fbba33b4dc1313817b6bb15f63ac1002"
    },
    {
        "author": "蒋捷",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "结算平生，风流债负，请一笔句。",
            "盖攻性之兵，花围锦阵，毒身之鸩，笑齿歌喉。",
            "岂识吾儒，道中乐地，绝胜珠帘十里楼。",
            "迷因底，叹晴乾不去，待雨淋头。",
            "休休。",
            "著甚来由。",
            "硬铁汉从来气食牛。",
            "但只有千篇，好诗好曲，都无半点，闲闷闲愁。",
            "自古娇波，溺人多矣，试问还能溺我不。",
            "高抬眼，看牵丝傀儡，谁弄谁收。"
        ],
        "notes": "",
        "id": "4f72af15654fa47a7ed98a6dd2099156"
    },
    {
        "author": "蒋捷",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "老子平生，辛勤几年，始有此庐。",
            "也学那陶潜，篱栽些菊，依他杜甫，园种些蔬。",
            "除了雕梁，肯容紫燕，谁管门前长者车。",
            "怪近日，把一庭明月，却借伊渠。",
            "鬓边白发纷如。",
            "又何苦招宾约客欤。",
            "但夏榻宵眠，面风敧枕，冬檐昼短，背日观书。",
            "若有人寻，只教僮道，这屋主人今自居。",
            "休羡彼，有摇金宝辔，织翠华裾。"
        ],
        "notes": "",
        "id": "fcb694ec0fc66da217ca2cfc7860bf35"
    },
    {
        "author": "蒋捷",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "枝枝叶叶，受东风调弄。",
            "便是鸾穿也微动。",
            "自鹅黄千缕，数到飞绵，闲无事，谁管将春迎送。",
            "轻柔心性在，教得游人，酒舞花吟姿狂纵。",
            "更谁家鸾镜里，贪学纤蛾，移来傍、妆楼新种。",
            "总不道、江头锁清愁，正雨渺烟茫，翠阴如梦。"
        ],
        "notes": "",
        "id": "f0c9df975154d2b38512743d1b00d6c0"
    },
    {
        "author": "蒋捷",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "世间何处，最难忘杯酒。",
            "惟是停云想亲友。",
            "此时无一盏，千种离愁，西风外，长伴枯荷衰柳。",
            "去年深夜语，倾倒书□，窗烛心悬小红豆。",
            "记得到门时，雨正萧萧，嗟今雨、此情非旧。",
            "待与子、相期采黄花，又未卜重阳，果能晴否。"
        ],
        "notes": "",
        "id": "325cfd7b2f294331c93301953b2fc136"
    },
    {
        "author": "蒋捷",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "明露浴疏桐。",
            "秋满帘栊。",
            "掩琴无语意忡忡。",
            "掐破东窗窥皓月，早上芙蓉。",
            "前事渺茫中。",
            "烟水孤鸿。",
            "一尊重九又成空。",
            "不解吹愁吹帽落，恨杀西风。"
        ],
        "notes": "",
        "id": "947b01e42c0786d5cbd384befa75e7ee"
    },
    {
        "author": "蒋捷",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "人爱晓妆鲜。",
            "我爱妆残。",
            "翠钗扶住欲敧鬟。",
            "印了夜香无事也，月上凉天。",
            "新谱学筝难。",
            "愁涌蛾弯。",
            "一床衾浪未红翻。",
            "听得人催佯不睬，去洗珠钿。"
        ],
        "notes": "",
        "id": "03fbd5799d27c8254fa1f4b8bd37fa8b"
    },
    {
        "author": "蒋捷",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "秋本无愁，奈客里、秋偏岑寂。",
            "身老大、忺敲秦缶，懒移陶甓。",
            "万误曾因疏处起，一闲且向贫中觅。",
            "笑新来、多事是征鸿，声嘹呖。",
            "双户掩，孤灯剔。",
            "书束架，琴悬壁。",
            "笑人间无此，小窗幽阒。",
            "浪远微听葭叶响，雨残细数梧梢滴。",
            "正依稀、梦到故人家，谁横笛。"
        ],
        "notes": "",
        "id": "387ad3286ec93cc891ed9e4223bc0b01"
    },
    {
        "author": "蒋捷",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "一掬乡心，付杳杳、露莎烟苇。",
            "来相伴、凄然客影，谢他穷鬼。",
            "新绿旧红春又老，少玄老白人生几。",
            "况无情、世故荡摩中，凋英伟。",
            "词场笔，行群蚁。",
            "战场胄，藏群虮。",
            "问何如清昼，倚藤凭棐。",
            "流水青山屋上下，束书壶酒船头尾。",
            "任垂涎、斗大印黄金，狂周顗。"
        ],
        "notes": "",
        "id": "b446884f96ec704410676939663d7748"
    },
    {
        "author": "蒋捷",
        "dynasty": "宋",
        "type": "词",
        "rhythmic": "燕归梁",
        "title": "",
        "preface": "",
        "paragraphs": [
            "我梦唐宫春昼迟。",
            "正舞到、曳裾时。",
            "翠云队仗绛霞衣。",
            "慢腾腾、手双垂。",
            "忽然急鼓催将起，似彩凤、乱惊飞。",
            "梦回不见万琼妃。",
            "见荷花、被风吹。"
        ],
        "notes": "",
        "id": "125d2ae50de02ee21348288628947990"
    },
    {
        "author": "蒋捷",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "秦人占得桃源地。",
            "说道花深堪避世。",
            "桃花湾内岂无花，吕政马来拦不住。",
            "明朝与子穿花去。",
            "去看霜蹄剜石处。",
            "茫茫秦事是耶非，万一问花花解语。"
        ],
        "notes": "",
        "id": "e990e765c0f069523591f5bd658b6e27"
    },
    {
        "author": "蒋捷",
        "dynasty": "宋",
        "type": "词",
        "rhythmic": "玉漏迟",
        "title": "",
        "preface": "",
        "paragraphs": [
            "客窗空翠杪。",
            "前生饮惯，长生琼醥。",
            "回首红尘，换了□花幰草。",
            "隔水神仙洞府，但只有、飞霞能到。",
            "谁信道。",
            "西风送我，还陪清啸。",
            "缥渺。",
            "柳侧双楼，正绣幕围春，露深烟悄。",
            "鱼尾停时，雪上鬒云犹少。",
            "醉傍芙蓉自语，愿来此、年年簪帽。",
            "青屿小。",
            "鹤立淡烟秋晓。"
        ],
        "notes": "",
        "id": "a04c59c8410eaaef970274daf83dd4f6"
    },
    {
        "author": "蒋捷",
        "dynasty": "宋",
        "type": "词",
        "rhythmic": "玉漏迟",
        "title": "",
        "preface": "",
        "paragraphs": [
            "翠鸳双穗冷。",
            "莺声唤转，春风芳景。",
            "花涌□香，此度徐妆偏称。",
            "水月仙人院宇，到处有、西湖如镜。",
            "烟岫暝。",
            "纤葱误指，莲峰篁岭。",
            "料想小阁初逢，正浪拍红猊，袖飞金饼。",
            "楼倚斜晖，暗把佳期重省。",
            "万种惺忪笑语，□一点、温柔情性。",
            "钗倦整。",
            "盈盈背灯娇影。"
        ],
        "notes": "",
        "id": "d1ce0409b7212a9e098e22fd2b72a945"
    },
    {
        "author": "蒋捷",
        "dynasty": "宋",
        "type": "词",
        "rhythmic": "珍珠帘・真珠帘",
        "title": "",
        "preface": "",
        "paragraphs": [
            "书楼四面筠帘卷。",
            "微薰起，翠弄悬签丝软。",
            "楼上读书仙，对宝狻霏转。",
            "绣馆钗行云度影，滟寿觥、盈盈争劝。",
            "争劝。",
            "奈芸边事切，花中情浅。",
            "金奏未响昏蜩，早传言放却，舞衫歌扇。",
            "柳雨一窝凉，再展开湘卷。",
            "万颗蕖心琼珠辊，细滴与、银朱小砚。",
            "深院。",
            "待月满廊腰，玉笙又远。"
        ],
        "notes": "",
        "id": "596183c7fc0f913a23fd1c634bcd1902"
    },
    {
        "author": "蒋捷",
        "dynasty": "宋",
        "type": "词",
        "rhythmic": "瑞鹤仙",
        "title": "",
        "preface": "",
        "paragraphs": [
            "素肌元是雪。",
            "向雪里带香，更添奇绝。",
            "梅花太孤洁。",
            "问梨花何似，风标难识。",
            "长洲漾楫。",
            "料鸳边、娇容乍折。",
            "对珠栊、自翦凉衣，爱把淡罗轻叠。",
            "清彻。",
            "螺心翠靥，龙吻琼涎，总成虚设。",
            "微微醉缬。",
            "窗灯晕，弄明灭。",
            "算银台高处，芳菲仙佩，步遍纤云万叶。",
            "觉来时、人在红帱，半廊界月。"
        ],
        "notes": "",
        "id": "519946334647a1b88ceadb25c4e80e35"
    },
    {
        "author": "蒋捷",
        "dynasty": "宋",
        "type": "词",
        "rhythmic": "瑞鹤仙",
        "title": "",
        "preface": "",
        "paragraphs": [
            "玉霜生穗也。",
            "渺洲云翠痕，雁绳低也。",
            "层帘四垂也。",
            "锦堂寒早近，开炉时也。",
            "香风递也。",
            "是东篱、花深处也。",
            "料此花、伴我仙翁，未肯放秋归也。",
            "嬉也。",
            "缯波稳舫，镜月危楼，釂琼ⅲ也。",
            "笼莺睡也。",
            "红妆旋、舞衣也。",
            "待纱灯客散，纱窗日上，便是严凝序也。",
            "换青毡、小帐围春，又还醉也。"
        ],
        "notes": "",
        "id": "3c5a6f4e2f42de40fb780532b5ca7efe"
    },
    {
        "author": "蒋捷",
        "dynasty": "宋",
        "type": "词",
        "rhythmic": "瑞鹤仙",
        "title": "",
        "preface": "",
        "paragraphs": [
            "绀烟迷雁迹。",
            "渐断鼓零钟，街喧初息。",
            "风檠背寒壁。",
            "放冰蜍飞到，丝丝窗隙。",
            "琼瑰暗泣。",
            "念乡关、霜芜似织。",
            "漫将身、化鹤归来，忘却旧游端的。",
            "欢极。",
            "蓬壶蕖浸，花院梨溶，醉连春夕。",
            "柯云罢弈。",
            "樱桃在，梦难觅。",
            "劝清光，乍可幽窗相伴，休照红楼夜笛。",
            "怕人间、换谱伊凉，素娥未识。"
        ],
        "notes": "",
        "id": "65f95f50249d0732032f2e8562946d5c"
    },
    {
        "author": "蒋捷",
        "dynasty": "宋",
        "type": "词",
        "rhythmic": "瑞鹤仙",
        "title": "",
        "preface": "",
        "paragraphs": [
            "缟霜霏霁雪。",
            "渐翠没凉痕，猩浮寒血。",
            "山窗梦凄切。",
            "短吟筇犹倚，莺边新樾。",
            "花魂未歇。",
            "似追惜、芳消艳灭。",
            "挽西风、再入柔柯，误染绀云成缬。",
            "休说。",
            "深题锦翰，浅泛琼漪，暗春曾泄。",
            "情条万结。",
            "依然是，未愁绝。",
            "最怜他，南苑空阶堆遍，人隔仙蓬怨别。",
            "锁芙蓉、小殿秋深，碎虫诉月。"
        ],
        "notes": "",
        "id": "72eb208a8161e13d25ac05f130b8421e"
    },
    {
        "author": "蒋捷",
        "dynasty": "宋",
        "type": "词",
        "rhythmic": "白苎",
        "title": "",
        "preface": "",
        "paragraphs": [
            "正春晴，又春冷，云低欲落。",
            "琼苞未剖，早是东风作恶。",
            "旋安排、一双银蒜镇罗幕。",
            "幽壑。",
            "水生漪，皱嫩绿、潜鳞初跃。",
            "愔愔门巷，桃树红才约略。",
            "知甚时，霁华烘破青青萼。",
            "忆昨。",
            "□□□□，引蝶花边，近来重见，身学垂杨瘦削。",
            "问小翠眉山，为谁攒却。",
            "斜阳院宇，任蛛丝罥遍，玉筝弦索。",
            "户外惟闻，放翦刀声，深在妆阁。",
            "料想裁缝，白苎春衫薄。"
        ],
        "notes": "",
        "id": "83f89d1e1c60b64576630cfc51749191"
    },
    {
        "author": "蒋捷",
        "dynasty": "宋",
        "type": "词",
        "rhythmic": "祝英台・祝英台近",
        "title": "",
        "preface": "",
        "paragraphs": [
            "柳边楼，花下馆。",
            "低卷绣帘半。",
            "帘外天丝，扰扰似情乱。",
            "知他蛾绿纤眉，鹅黄小袖。",
            "在何处、闲游闲玩。",
            "最堪叹。",
            "筝面一寸尘深，玉柱网斜雁。",
            "谱字红蔫，翦烛记同看。",
            "几回传语东风，将愁吹去，怎奈向、东风不管。"
        ],
        "notes": "",
        "id": "f0765bd41937f341d85df0da0f3eb65a"
    },
    {
        "author": "蒋捷",
        "dynasty": "宋",
        "type": "词",
        "rhythmic": "秋夜雨",
        "title": "",
        "preface": "",
        "paragraphs": [
            "红麟不暖瓶笙噎。",
            "炉灰一片晴雪。",
            "醉无香嗅醒，但手把、新橙闲绝。",
            "更深冻损梅花也，听画堂、箫鼓方歇。",
            "想是天气别。",
            "豫借与、春风三月。"
        ],
        "notes": "",
        "id": "388a842e1a0c3ef6743b0915130e8221"
    },
    {
        "author": "蒋捷",
        "dynasty": "宋",
        "type": "词",
        "rhythmic": "秋夜雨",
        "title": "",
        "preface": "",
        "paragraphs": [
            "髹车转急风如噎。",
            "冰丝松藕新雪。",
            "有人凉满袖，怕汗湿、红梢犹绝。",
            "三更梦断敲荷雨，细听来、疏点还歇。",
            "茉莉标致别。",
            "占断了、纱厨香月。"
        ],
        "notes": "",
        "id": "72dce1d294450d794b33d9fbbc81a2a6"
    },
    {
        "author": "蒋捷",
        "dynasty": "宋",
        "type": "词",
        "rhythmic": "秋夜雨",
        "title": "",
        "preface": "",
        "paragraphs": [
            "金衣露湿莺喉噎。",
            "春情不解分雪。",
            "宝筝弦断尽，但万缕、闲愁难绝。",
            "长红小白谁亭馆，过禁烟、弹指芳歇。",
            "今夜休要别。",
            "且醉宿、缃桃花月。"
        ],
        "notes": "",
        "id": "1f734589ca76ece5ae371571e1a2a89f"
    },
    {
        "author": "蒋捷",
        "dynasty": "宋",
        "type": "词",
        "rhythmic": "秋夜雨",
        "title": "",
        "preface": "",
        "paragraphs": [
            "黄云水驿秋笳噎。",
            "吹人双鬓如雪。",
            "愁多无奈处，谩碎把、寒花轻绝。",
            "红云转入香心里，夜渐深、人语初歇。",
            "此际愁更别。",
            "雁落影、西窗斜月。"
        ],
        "notes": "",
        "id": "c75cebaaeddcfaf6cb74fc92faa8fba2"
    },
    {
        "author": "蒋捷",
        "dynasty": "宋",
        "type": "词",
        "rhythmic": "粉蝶儿",
        "title": "",
        "preface": "",
        "paragraphs": [
            "啼鴂声中，春光化成春梦。",
            "问东君、仗谁诗送。",
            "燕怜晴，莺爱暖，一窗芳哄。",
            "奈匆匆、催他柳绵狂纵。",
            "轻罗扇小，桐花又飞么凤。",
            "记寒吟、沁梅霜冻。",
            "古今□，人易老，莫闲双鞚。",
            "尚堪游、荼䕷粉云香洞。"
        ],
        "notes": "",
        "id": "7c3a53811754849413c3a13b22aa08d0"
    },
    {
        "author": "蒋捷",
        "dynasty": "宋",
        "type": "词",
        "rhythmic": "糖多令・唐多令",
        "title": "",
        "preface": "",
        "paragraphs": [
            "秋碧泻晴湾。",
            "楼台云影闲。",
            "记仙家、元在蓬山。",
            "飞到雁峰尘更少，三万顷、玉无边。",
            "金盏倒垂莲。",
            "歌摇香雾鬟。",
            "任芙蓉、玉月朱阑。",
            "天气已凉犹未冷，重九后、小春前。"
        ],
        "notes": "",
        "id": "e42b539ad3e3699efe92602163c13938"
    },
    {
        "author": "蒋捷",
        "dynasty": "宋",
        "type": "词",
        "rhythmic": "绛都春",
        "title": "",
        "preface": "",
        "paragraphs": [
            "春愁怎画。",
            "正莺背带雪，酴醿花谢。",
            "细雨院深，淡月廊斜重帘挂。",
            "归时记约烧灯夜。",
            "早拆尽、秋千红架。",
            "纵然归近，风光又是，翠阴初夏。",
            "娅姹。",
            "嚬青泫白，恨玉佩罢舞，芳尘凝榭。",
            "几拟情人，付与兰香秋罗帕。",
            "知他堕策斜拢马。",
            "在底处、垂杨楼下。",
            "无言暗拥娇鬟，凤钗溜也。"
        ],
        "notes": "",
        "id": "f36f4759b69d825b970932b7d9ced93b"
    },
    {
        "author": "蒋捷",
        "dynasty": "宋",
        "type": "词",
        "rhythmic": "翠羽吟",
        "title": "",
        "preface": "",
        "paragraphs": [
            "绀露浓。",
            "映素空。",
            "楼观峭玲珑。",
            "粉冻霁英，冷光摇荡古青松。",
            "半规黄昏淡月，梅气山影溟濛。",
            "有丽人、步依修竹，萧然态若游龙。",
            "绡袂微皱水溶溶。",
            "仙茎清瀣，净洗斜红。",
            "劝我浮香桂酒，环佩暗解，声飞芳霭中。",
            "弄春弱柳垂丝，慢按翠舞娇童。",
            "醉不知何处，惊翦翦、凄紧霜风。",
            "梦醒寻痕访踪。",
            "但留残星挂穹。",
            "梅花未老，翠羽双吟，一片晓峰。"
        ],
        "notes": "",
        "id": "a8ed7c736f629a0faf89d684b2b32bf3"
    },
    {
        "author": "蒋捷",
        "dynasty": "宋",
        "type": "词",
        "rhythmic": "花心动",
        "title": "",
        "preface": "",
        "paragraphs": [
            "春入南塘，粉梅花、盈盈倚风微笑。",
            "虹晕贯帘，星球攒巷，遍地宝光交照。",
            "涌金门外楼台影，参差浸、西湖波渺。",
            "暮天远，芙蓉万朵，是谁移到。",
            "鬒鬓双仙未老。",
            "陪玳席佳宾，暖香云绕。",
            "翠簨叩冰，银管嘘霜，瑞露满锺频釂。",
            "醉归深院重歌舞，雕盘转、珍珠红小。",
            "凤洲柳，丝丝淡烟弄晓。"
        ],
        "notes": "",
        "id": "8ff1077b6a1d9409f11d4c1a2bc4c800"
    },
    {
        "author": "蒋捷",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "少年听雨歌楼上。",
            "红烛昏罗帐。",
            "壮年听雨客舟中。",
            "江阔云低、断雁叫西风。",
            "而今听雨僧庐下。",
            "鬓已星星也。",
            "悲欢离合总无情。",
            "一任阶前、点滴到天明。"
        ],
        "notes": "",
        "id": "6da7aac11992d45c014758bb17bd7c5a"
    },
    {
        "author": "蒋捷",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "丝丝杨柳丝丝雨。",
            "春在溟濛处。",
            "楼儿忒小不藏愁。",
            "几度和云飞去、觅归舟。",
            "天怜客子乡关远。",
            "借与花消遣。",
            "海棠红近绿阑干。",
            "才卷朱帘却又、晚风寒。"
        ],
        "notes": "",
        "id": "e314cceb3ab129fe658903af9e90ce61"
    },
    {
        "author": "蒋捷",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "我爱荷花花最软，锦拶云挨，朵朵娇如颤。一阵微风来自远，红低欲蘸凉波浅。",
            "莫是羊家张静婉，抱月飘烟，舞得腰肢倦。偷把翠罗香被展，无眠却又频翻转。"
        ],
        "notes": "",
        "id": "dc933f95d4db3475d8e78026000aac5f"
    },
    {
        "author": "蒋捷",
        "dynasty": "宋",
        "type": "词",
        "rhythmic": "行香子",
        "title": "",
        "preface": "",
        "paragraphs": [
            "红了樱桃。",
            "绿了芭蕉。",
            "送春归、客尚蓬飘。",
            "昨宵谷水，今夜兰皋。",
            "奈云溶溶，风淡淡，雨潇潇。",
            "银字笙调。",
            "心字香烧。",
            "料芳悰、乍整还凋。",
            "待将春恨，都付春潮。",
            "过窈娘堤，秋娘渡，泰娘桥。"
        ],
        "notes": "",
        "id": "faa3d2378a60ad78ac8f05ea394e8320"
    },
    {
        "author": "蒋捷",
        "dynasty": "宋",
        "type": "词",
        "rhythmic": "解佩令",
        "title": "",
        "preface": "",
        "paragraphs": [
            "春晴也好。",
            "春阴也好。",
            "著些儿、春雨越好。",
            "春雨如丝，绣出花枝红袅。",
            "怎禁他、孟婆合皂。",
            "梅花风小。",
            "杏花风小。",
            "海棠风、蓦地寒峭。",
            "岁岁春光，被二十四风吹老。",
            "楝花风、尔且慢到。"
        ],
        "notes": "",
        "id": "22b693723c2607883a3f2ce031761b11"
    },
    {
        "author": "蒋捷",
        "dynasty": "宋",
        "type": "词",
        "rhythmic": "解连环",
        "title": "",
        "preface": "",
        "paragraphs": [
            "妒花风恶。",
            "吹青阴涨却，乱红池阁。",
            "驻媚景、别有仙葩，遍琼甃小台，翠油疏箔。",
            "旧日天香，记曾绕、玉奴弦索。",
            "自长安路远，腻紫肥黄，但谱东洛。",
            "天津霁红如昨。",
            "听鹃声度月，春又寥寞。",
            "散艳魄、飞入江南，转湖渺山茫，梦境难托。",
            "万叠花愁，正困倚、钓阑斜角。",
            "待携尊、醉歌醉舞，劝花自乐。"
        ],
        "notes": "",
        "id": "10b0c20db294ea9cea4f8ca8113fcec8"
    },
    {
        "author": "蒋捷",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "绝代幽人独。",
            "掩芳姿、深居何处，乱云深谷。",
            "自说关中良家子，零落聊依草木。",
            "世丧败、谁收骨肉。",
            "轻薄儿郎为夫婿，爱新人、窕窈颜如玉。",
            "千万事，风前烛。",
            "鸳鸯一旦成孤宿。",
            "最堪怜、新人欢笑，旧人哀哭。",
            "侍婢卖珠回来后，相与牵萝补屋。",
            "漫采得、柏枝盈掬。",
            "日暮山中天寒也，翠绡衣、薄甚肌生粟。",
            "空敛袖，倚修竹。"
        ],
        "notes": "",
        "id": "c890dadd189ff95eb076be13e9cda66f"
    },
    {
        "author": "蒋捷",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "绿堕云垂领。",
            "背琵琶、盈盈袖手，粉闲红靓。",
            "依约春游归来倦，又似春眠未醒。",
            "滟寒泚、低迷蓉影。",
            "莺带松声飞过也，柳窗深、尚记停针听。",
            "魂浩荡，孤芳景。",
            "金钗断股瓶沈井。",
            "问苏城、香销卷子，倩谁题咏。",
            "灯晕青红残醉在，小院屏昏帐暝。",
            "误瞋怪、眉心慵整。",
            "人道真真招得下，任千呼万唤无言应。",
            "空对此，泪花冷。"
        ],
        "notes": "",
        "id": "cfae2742cb9d445963681e608ce58229"
    },
    {
        "author": "蒋捷",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "妾有琵琶谱。",
            "抱金槽、慢拈轻抛，柳梢莺妒。",
            "羽调六么弹遍了，花底灵犀暗度。",
            "奈敲断、玉钗纤股。",
            "低画屏深朱户掩，卷西风、满地吹尘土。",
            "芳事往，蝶空诉。",
            "天天把妾芳心误。",
            "小楼东、隐约谁家，凤箫鼍鼓。",
            "泪点染衫双袖翠，修竹凄其又暮。",
            "背灯影、萧条情互。",
            "捐佩洲前裙步步，渺无边、一片相思苦。",
            "春去也，乱红舞。"
        ],
        "notes": "",
        "id": "7fec38087e8351d70bb79cdd7b622498"
    },
    {
        "author": "蒋捷",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "甚矣君狂矣。",
            "想胸中、些儿磊磈，酒浇不去。",
            "据我看来何所似，一似韩家五鬼。",
            "又一似、杨家风子。",
            "怪鸟啾啾鸣未了，被天公、捉住樊笼里。",
            "这一错，铁难铸。",
            "濯溪雨涨荆溪水。",
            "送君归、斩蛟桥外，水光清处。",
            "世上恨无楼百尺，装着许多俊气。",
            "做弄得、栖栖如此。",
            "临别赠言朋友事，有殷勤、六字君听取。",
            "节饮食，慎言语。"
        ],
        "notes": "",
        "id": "128f9bbd5cc2efcd6285cd9b405dd75a"
    },
    {
        "author": "蒋捷",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "深阁帘垂绣。",
            "记家人、软语灯边，笑涡红透。",
            "万叠城头哀怨角，吹落霜花满袖。",
            "影厮伴、东奔西走。",
            "望断乡关知何处，羡寒鸦、到著黄昏后。",
            "一点点，归杨柳。",
            "相看只有山如旧。",
            "叹浮云、本是无心，也成苍狗。",
            "明日枯荷包冷饭，又过前头小阜。",
            "趁未发、且尝村酒。",
            "醉探枵囊毛锥在，问邻翁、要写牛经否。",
            "翁不应，但摇手。"
        ],
        "notes": "",
        "id": "4d83bca3d8466ebaae48ef8084bae680"
    },
    {
        "author": "蒋捷",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "梦冷黄金屋。",
            "叹秦筝、斜鸿阵里，素弦尘扑。",
            "化作娇莺飞归去，犹认纱窗旧绿。",
            "正过雨、荆桃如菽。",
            "此恨难平君知否，似琼台、涌起弹棋局。",
            "消瘦影，嫌明烛。",
            "鸳楼碎泻东西玉。",
            "问芳悰、何时再展，翠钗难卜。",
            "待把宫眉横云样，描上生绡画幅。",
            "怕不是、新来妆束。",
            "彩扇红牙今都在，恨无人、解听开元曲。",
            "空掩袖，倚寒竹。"
        ],
        "notes": "",
        "id": "79fb85b74691f9aa857701adccb88049"
    },
    {
        "author": "蒋捷",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "浪涌孤亭起。",
            "是当年、蓬莱顶上，海风飘坠。",
            "帝遣江神长守护，八柱蛟龙缠尾。",
            "斗吐出、寒烟寒雨。",
            "昨夜鲸翻坤轴动，卷雕翬、掷向虚空里。",
            "但留得，绛虹住。",
            "五湖有客扁舟舣。",
            "怕群仙、重游到此，翠旌难驻。",
            "手拍阑干呼白鹭，为我殷勤寄语。",
            "奈鹭也、惊飞沙渚。",
            "星月一天云万壑，览茫茫、宇宙知何处。",
            "鼓双楫，浩歌去。"
        ],
        "notes": "",
        "id": "ba731b1ec03cbd8d7db7f3066995b7bd"
    },
    {
        "author": "蒋捷",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "雁屿晴岚薄。",
            "倚层屏、千树高低，粉纤红弱。",
            "云隘东风藏不尽，吹艳生香万壑。",
            "又散入、汀蘅洲药。",
            "扰扰匆匆尘土面，看歌莺、舞燕逢春乐。",
            "人共物，知谁错。",
            "宝钗楼上围帘幕。",
            "小婵娟、双调弹筝，半霄鸾鹤。",
            "我辈中人无此分，琴思诗情当却。",
            "也胜似、愁横眉角。",
            "芳景三分才过二，便绿阴、门巷杨花落。",
            "沽斗酒，且同酌。"
        ],
        "notes": "",
        "id": "d5d0da29a54433853be6c4c33827a467"
    },
    {
        "author": "蒋捷",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "渺渺啼鸦了。",
            "亘鱼天、寒生峭屿，五湖秋晓。",
            "竹几一灯人做梦，嘶马谁行古道。",
            "起搔首、窥星多少。",
            "月有微黄篱无影，挂牵牛、数朵青花小。",
            "秋太淡，添红枣。",
            "愁痕倚赖西风扫。",
            "被西风、翻催鬓鬒，与秋俱老。",
            "旧院隔霜帘不卷，金粉屏边醉倒。",
            "计无此、中年怀抱。",
            "万里江南吹箫恨，恨参差、白雁横天杪。",
            "烟未敛，楚山杳。"
        ],
        "notes": "",
        "id": "aaf8ad633bbe0ac32d0e56f95d449144"
    },
    {
        "author": "蒋捷",
        "dynasty": "宋",
        "type": "词",
        "rhythmic": "金盏子",
        "title": "",
        "preface": "",
        "paragraphs": [
            "练月萦窗，梦乍醒、黄花翠竹庭馆。",
            "心字夜香消，人孤另、双鹣被池羞看。",
            "拟待告诉天公，减秋声一半。",
            "无情雁。",
            "正用恁时飞来，叫云寻伴。",
            "犹记杏栊暖。",
            "银烛下、纤影卸佩款。",
            "春涡晕，红豆小，莺衣嫩，珠痕淡印芳汗。",
            "自从信误青骊，想笼莺停唤。",
            "风刀快，翦尽画檐梧桐，怎翦愁断。"
        ],
        "notes": "",
        "id": "9613bd7cf79ade53882c2c33d2503993"
    },
    {
        "author": "蒋捷",
        "dynasty": "宋",
        "type": "词",
        "rhythmic": "金蕉叶",
        "title": "",
        "preface": "",
        "paragraphs": [
            "云褰翠幕。",
            "满天星碎珠迸索。",
            "孤蟾阑外，照我看看过转角。",
            "酒醒寒砧正作。",
            "待眠来、梦魂怕恶。",
            "枕屏那更，画了平洲断雁落。"
        ],
        "notes": "",
        "id": "3b511522a3aa1477d228c9b2a09653c3"
    },
    {
        "author": "蒋捷",
        "dynasty": "宋",
        "type": "词",
        "rhythmic": "阮郎归",
        "title": "",
        "preface": "",
        "paragraphs": [
            "雪飞灯背雁声低。",
            "寒生红被池。",
            "小屏风畔立多时。",
            "闲看番马儿。",
            "新搵泪，旧题诗。",
            "一般罗带垂。",
            "琼箫夜夜挟愁吹。",
            "梅花知不知。"
        ],
        "notes": "",
        "id": "929e2086c90b3869431eb66e14f118b8"
    },
    {
        "author": "蒋捷",
        "dynasty": "宋",
        "type": "词",
        "rhythmic": "霜天晓角",
        "title": "",
        "preface": "",
        "paragraphs": [
            "人影窗纱。",
            "是谁来折花。",
            "折则从他折去，知折去、向谁家。",
            "檐牙。",
            "枝最佳。",
            "折时高折些。",
            "说与折花人道，须插向、鬓边斜。"
        ],
        "notes": "",
        "id": "4a8734f96131dee55f6551382ae231d1"
    },
    {
        "author": "蒋捷",
        "dynasty": "宋",
        "type": "词",
        "rhythmic": "风入松",
        "title": "",
        "preface": "",
        "paragraphs": [
            "东风方到旧桃枝。",
            "仙梦已云迷。",
            "画阑红子摴蒱处，依然是、春昼帘垂。",
            "恨杀河东狮子，惊回海底鸥儿。",
            "寻芳小步莫嫌迟。",
            "此去却慵移。",
            "断肠不在分襟后，元来在、襟未分时。",
            "柳岸犹携素手，兰房早掩朱扉。"
        ],
        "notes": "",
        "id": "3e479626093ddf9abcd795d7a08f3d18"
    },
    {
        "author": "蒋捷",
        "dynasty": "宋",
        "type": "词",
        "rhythmic": "高阳台",
        "title": "",
        "preface": "",
        "paragraphs": [
            "桥尾星沈，街心尘敛，天公还把春饶。",
            "桂月黄昏，金丝柳换星摇。",
            "相逢小曲方嫌冷，便暖薰、珠络香飘。",
            "却怜他、隔岁芳期，枉费囊绡。",
            "人情终似蛾儿舞，到嚬翻宿粉，怎比初描。",
            "认得游踪，花骢不住嘶骄。",
            "梅梢一寸残红炬，喜尚堪、移照樱桃。",
            "醉醺醺，不记元宵，只道花朝。"
        ],
        "notes": "",
        "id": "1f953ac1226a77dda3068639b590365f"
    },
    {
        "author": "蒋捷",
        "dynasty": "宋",
        "type": "词",
        "rhythmic": "高阳台",
        "title": "",
        "preface": "",
        "paragraphs": [
            "燕卷情丝，蜂黏落絮，天教绾住闲愁。",
            "闲里清明，匆匆粉涩红羞。",
            "灯摇缥晕茸窗冷，语未阑、蛾影分收。",
            "好伤情，春也难留，人也难留。",
            "芳尘满目悠悠。",
            "问萦云佩响，还绕谁楼。",
            "别酒才斟，从前心事都休。",
            "飞莺纵有风吹转，奈旧家、苑已成秋。",
            "莫思量，杨柳湾西，且棹吟舟。"
        ],
        "notes": "",
        "id": "fbf66251e81c563ed448136f15059985"
    },
    {
        "author": "蒋捷",
        "dynasty": "宋",
        "type": "词",
        "rhythmic": "高阳台",
        "title": "",
        "preface": "",
        "paragraphs": [
            "霞铄帘珠，云蒸篆玉，环楼婉婉飞铃。",
            "天上王郎，飚轮此地曾停。",
            "秋香不断台隍远，溢万丛、锦艳鲜明。",
            "事成尘，鸾凤箫中，空度歌声。",
            "臞翁一点清寒髓，惯餐英菊屿，饮露兰汀。",
            "透屋高红，新营小样花城。",
            "霜浓月淡三更梦，梦曼仙、来倚吟屏。",
            "共襟期，不是琼姬，不是芳卿。"
        ],
        "notes": "",
        "id": "3fba8e7ed42f8e6f5a84d8a1c6ff66cd"
    },
    {
        "author": "蒋捷",
        "dynasty": "宋",
        "type": "词",
        "rhythmic": "高阳台",
        "title": "",
        "preface": "",
        "paragraphs": [
            "宛转怜香，徘徊顾影，临芳更倚苔身。",
            "多谢残英，飞来远远随人。",
            "回头却望晴檐下，等几番、小摘微薰。",
            "到而今、独袅鞭梢，笑不成春。",
            "愁吟未了烟林晓，有垂杨夹路，也为轻嚬。",
            "今夜山窗，还□□绕梨云。",
            "行囊不是吴笺少，问倩谁、去写花真。",
            "待归时，叶底红肥，细雨如尘。"
        ],
        "notes": "",
        "id": "5778db82dc901a0cc307267db65b504d"
    },
    {
        "author": "蒋捷",
        "dynasty": "宋",
        "type": "词",
        "rhythmic": "齐天乐",
        "title": "",
        "preface": "",
        "paragraphs": [
            "银蟾飞到觚棱外。",
            "娟娟下窥龙尾。",
            "电紫鞘轻，云红筤曲，雕玉舆穿灯底。",
            "峰缯岫绮。",
            "沸一簇人声，道随竿媚。",
            "侍女迎銮，燕娇莺姹炫珠翠。",
            "华胥仙梦未了，被天公澒洞，吹换尘世。",
            "淡柳湖山，浓花巷陌，惟说钱塘而已。",
            "回头汴水。",
            "望当日宸游，万□□□。",
            "但有寒芜，夜深青磷起。"
        ],
        "notes": "",
        "id": "efd76e6506992a6dde5b019f3c2cc72a"
    }
]