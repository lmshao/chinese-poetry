[
    {
        "author": "江满昌",
        "dynasty": "唐",
        "type": "诗",
        "rhythmic": "",
        "title": "大唐大慈恩寺大师画赞",
        "preface": "",
        "paragraphs": [
            "慈恩大师尉迟氏，讳大乘基长安人。",
            "族贵五陵光三辅，鄂公敬德是其亲。",
            "智勇冠世超卫霍，李唐之初大功臣。",
            "文皇崇师称大圣，生立碑文垂丝纶。",
            "羯罗蓝位多正梦，[汉]（漠）月入口母方娠。",
            "金人持神珠宝杵，托干胎中吉兆频。",
            "身相圆满载诞肓，[彤]（肜）云成盖覆菓唇。",
            "眼浮紫电夏天影，面驻素娥秋夜轮。",
            "少少之时早拔萃，龆龀之间含慈惇。",
            "依止三藏学性相，三千徒里绝等伦。",
            "七十达者四贤圣，就中大师深入神。",
            "亚圣具体比颜子，穷源尽性同大[钧]（钩）。",
            "三性五重唯识义，博涉学海到要津。",
            "百部疏主五明祖，著述以来谁得均？",
            "字字句句不空置，皆有证据永因循。",
            "伯牙响琴徒秘典，卞和泣玉独沾巾。",
            "论鼓一振疑关破，他宗望风自委尘。",
            "对龙象众能降伏，升师子座檀嚬伸。",
            "每月必造慈氏像，一生偏慕兜率身。",
            "每日必诵菩萨戒，唯杖木叉制波旬。",
            "一时高楼秋灯下，有人窥见偷逡巡。",
            "大光普照观自在，金手染翰显其真。",
            "不图汉土化等觉，开甘露门利兆民。",
            "自书般若何所至，清凉山晓五台春。",
            "瑞光赫赫庆云起，文殊正现示宿因。",
            "游博陵原制玄赞，法华赜旨传远宾。",
            "当宝塔品人有梦，诸佛证明遍照邻。",
            "二十八字一挑句，文章微婉柢获麟。",
            "传导大师以此偈，千佛灭度赞大仁。",
            "不嫌暗漏作章疏，齿牙焕炳光曜新。",
            "咫尺龙颜奉凤诏，出入金殿陪紫[宸]（震）。",
            "天不与善化缘尽，岁五十三俄已泯。",
            "永淳二年十一月，仲旬三日为忌辰。",
            "先师慕（疑应作「墓」）侧行袝礼，风悲云愁惨松筠。",
            "本愿不回奉弥勒，生第四天奉华茵。",
            "名垂万古涉五竺，玄踪虽多难尽陈。",
            "（见《卍续藏经》本《玄奘三藏师资丛书》卷下，原署「特进行门下侍郎兼镇西员外都督江满昌文」。",
            "卷首目录署「唐江满昌文撰」。",
            "）（按：唐代史乘未见江满昌事迹，颇可疑。",
            "而按之诗意，则显然为窥基卒后不久作。",
            "疑其人应为日本或新罗人而入唐者。",
            "）。"
        ],
        "notes": "",
        "id": "987f80245b234806d1cabecb7f878b89"
    }
]