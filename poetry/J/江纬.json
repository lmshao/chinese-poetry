[
    {
        "author": "江纬",
        "dynasty": "宋",
        "type": "诗",
        "rhythmic": "",
        "title": "和李处劢题萃清阁",
        "preface": "",
        "paragraphs": [
            "于嗟道力浅，日恐世缘熟。",
            "身虽走朝市，梦辄在岩麓。",
            "归来濯尘缨，筑室浅流瀑。",
            "簷宿谪仙云，径荒陶令菊。",
            "吟哦格调古，卫养神气肃。",
            "遐观狭宇宙，幽讨遍山谷。",
            "林泉无俗韵，松桧有清馥。",
            "悠然梦幻身，忍把利名束。",
            "吾人蕴长才，未肯策高足。",
            "朅来金溪上，共奏紫芝曲。",
            "永结忘形交，何须醉醽醁。"
        ],
        "notes": "",
        "id": "12f2d52b11275fe63d26d6adc9af42d1"
    }
]