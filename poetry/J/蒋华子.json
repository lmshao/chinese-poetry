[
    {
        "author": "蒋华子",
        "dynasty": "宋",
        "type": "诗",
        "rhythmic": "",
        "title": "独客",
        "preface": "",
        "paragraphs": [
            "独客秋江上，萧萧髪欲华。",
            "终风撼红树，甚雨老黄花。",
            "丘垅应无恙，音书不到家。",
            "眠孤怨遥夜，归梦遶鸥沙。"
        ],
        "notes": "",
        "id": "ba4d33590ab74ef504dec5c3f09924cb"
    },
    {
        "author": "蒋华子",
        "dynasty": "宋",
        "type": "诗",
        "rhythmic": "",
        "title": "题孙得休居室",
        "preface": "",
        "paragraphs": [
            "住世百来年，童颜只俨然。",
            "道心丹灶外，诗趣笔床边。",
            "瓮牖清虚府，盆池小有天。",
            "云关谁剥啄，端是问神仙。"
        ],
        "notes": "",
        "id": "69e49ea2b78837f32558fe2bb4c8f611"
    },
    {
        "author": "蒋华子",
        "dynasty": "宋",
        "type": "诗",
        "rhythmic": "",
        "title": "笋",
        "preface": "",
        "paragraphs": [
            "头角崭崭露，江南四月时。",
            "定应孤竹子，未脱老莱衣。",
            "怒长搘苔石，旁行过棘篱。",
            "不来能几日，渐学翠鸾飞。"
        ],
        "notes": "",
        "id": "df48efe3c55d8d7c85b91c39aeede82a"
    },
    {
        "author": "蒋华子",
        "dynasty": "宋",
        "type": "诗",
        "rhythmic": "",
        "title": "春晚谣",
        "preface": "",
        "paragraphs": [
            "汀洲三月杨花飞，河鲀出水江鲚肥。",
            "雨声翻作断肠曲，薄寒恋恋轻罗衣。",
            "新愁压眉双碧聚，作意挽春春不住。",
            "无情恨杀蜀帝魂，不劝归来劝归去。"
        ],
        "notes": "",
        "id": "57c1ad3b5ab628e8a83de60bf99bcd19"
    }
]