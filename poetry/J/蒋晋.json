[
    {
        "author": "蒋晋",
        "dynasty": "宋",
        "type": "诗",
        "rhythmic": "",
        "title": "柘川渔火",
        "preface": "",
        "paragraphs": [
            "玉川一带光涵秋，渔艇纵横网罟稠。",
            "西风日落寒烟暝，煌煌灯火明中流。",
            "数点如萤走络绎，影趁流波泻金液。",
            "一声欵乃明灭间，邻鸡又报东方白。"
        ],
        "notes": "",
        "id": "bedf8ebdba5739ad6c996df2cdb4bccc"
    },
    {
        "author": "蒋晋",
        "dynasty": "宋",
        "type": "诗",
        "rhythmic": "",
        "title": "西岩胜水",
        "preface": "",
        "paragraphs": [
            "柘川之西有削石，屹立巍巍峻如壁。",
            "下有沧浪百尺深，澄清恰似秋天碧。",
            "逝者如斯竟不停，孺子长歌堪濯缨。",
            "故知源头有活水，支流分派迢迢清。"
        ],
        "notes": "",
        "id": "7cd950d6da5e06ad36d9a26427d1a11f"
    },
    {
        "author": "蒋晋",
        "dynasty": "宋",
        "type": "诗",
        "rhythmic": "",
        "title": "鲤屿浮岚",
        "preface": "",
        "paragraphs": [
            "天地造化真何如，幻就青岚如鲤鱼。",
            "初疑孝子感天意，复恐古人传素书。",
            "岚气时浮北烟瘴，缥缈奔腾似吹浪。",
            "远跳深惊欲化龙，故有飘飘五云障。"
        ],
        "notes": "",
        "id": "fd5aba9434325f2afaaea4ab77612639"
    },
    {
        "author": "蒋晋",
        "dynasty": "宋",
        "type": "诗",
        "rhythmic": "",
        "title": "翠屏列画",
        "preface": "",
        "paragraphs": [
            "青峰如屏高插天，悬崖积翠生云烟。",
            "谁把王维旧墨迹，巍巍高挂安居前。",
            "胜景应知世稀有，妙学丹青乃缩手。",
            "嗟哉画有蠹损时，斯图寿比南山久。"
        ],
        "notes": "",
        "id": "7f6d90a157c8b1df8fe1af66f860681f"
    },
    {
        "author": "蒋晋",
        "dynasty": "宋",
        "type": "诗",
        "rhythmic": "",
        "title": "葛井仙踪",
        "preface": "",
        "paragraphs": [
            "谁凿云根清气泄，混混源泉流不竭。",
            "味极太古比龙涎，饮之令人骨清彻。",
            "父老为云有葛仙，丹成此地经多年。",
            "寂寞烟霞洞云静，惟留斯迹令人传。"
        ],
        "notes": "",
        "id": "ceef6c437f77b2a137feab2d5988a88d"
    }
]