[
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "谢李兵部",
        "preface": "",
        "paragraphs": [
            "黄菌诞邱园，灵贶贲醴泉。",
            "至和非我召，美化自公宣。",
            "秀色邻三迳，幽光被一廛。",
            "时髦秉笔者，为我列群编。"
        ],
        "notes": "",
        "id": "c09fe2db6f10d4d461fa08c82609931c"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "前题",
        "preface": "",
        "paragraphs": [
            "使君有意饰门闾，雅为灵芝揭表初。",
            "招隐溪边往还者，从兹认得野人居。"
        ],
        "notes": "",
        "id": "3c948ce406f360cd306ac5bf0bb5f6c8"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "隐圃",
        "preface": "",
        "paragraphs": [
            "雅得莵裘地，清宜隐者心。",
            "绿葵才有甲，青桂渐成阴。",
            "独曳山筇往，无劳车驾寻。",
            "湛然常寂处，水月一庵深。"
        ],
        "notes": "",
        "id": "c86eb8df5d63f123a7eb994b43c64412"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "溪馆二首  其一",
        "preface": "",
        "paragraphs": [
            "年来纳组去，林下得身还。",
            "泚泚清流处，重重碧树间。",
            "渊鱼乐且静，庭鹤寿而闲。",
            "粗有淮安趣，谁同赋小山。"
        ],
        "notes": "",
        "id": "c03ec4175027fde6b9eabb44156874ff"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "溪馆二首  其二",
        "preface": "",
        "paragraphs": [
            "野意本自遂，兹溪称独醒。",
            "云萝环静室，水石照疏櫺。",
            "杀竹编书古，纫兰作佩声。",
            "王通昔不遇，时亦坐汾亭。"
        ],
        "notes": "",
        "id": "807ca930b9019efc4c942ed44d94d4c8"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "南湖台三首  其一",
        "preface": "",
        "paragraphs": [
            "危台竹树间，湖水伴身闲。",
            "清浅采香径，方圆明月湾。",
            "放鱼随物性，载石作家山。",
            "自喜归休早，今胜贺老还。"
        ],
        "notes": "",
        "id": "1cb39e5d8f605126d7855dea999956d4"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "南湖台三首  其二",
        "preface": "",
        "paragraphs": [
            "峣榭水中央，兹为隐遯乡。",
            "小园香寂寂，一派晓泱泱。",
            "烟草碧弥岸，霜桃红压墙。",
            "鸱夷倘在此，未必入沧浪。"
        ],
        "notes": "",
        "id": "037bb3b883f05b9619e651d9f9aab84d"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "南湖台三首  其三",
        "preface": "",
        "paragraphs": [
            "水次揭危亭，烟堤四面平。",
            "栽芦延宿鹭，种柳待啼莺。",
            "雪霁清流涨，风来夜艇横。",
            "轻肥莫临顾，我老懒逢迎。"
        ],
        "notes": "",
        "id": "7374c56b91a8bd5eb114aa45b52cdc69"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "和梅挚北池十咏  其一",
        "preface": "",
        "paragraphs": [
            "池上有虚阁，翚簷迅若翔。",
            "百壶多盛集，四座仰惟良。",
            "藓印文綦绿，莲依桂楫香。",
            "何由陪啸咏，敷袵纳微凉。"
        ],
        "notes": "",
        "id": "bbac204ce19e68e66e1b47a2c030ad5c"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "和梅挚北池十咏  其二",
        "preface": "",
        "paragraphs": [
            "池上有奇桂，青青岁纪深。",
            "旧枝怜茂植，时亦欠清吟。",
            "夕月漏孤影，秋霜滋劲心。",
            "今方遇真赏，风什播瑶音。"
        ],
        "notes": "",
        "id": "fa2dc71095fdc3db58662b1a57d37e9c"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "和梅挚北池十咏  其三",
        "preface": "",
        "paragraphs": [
            "池上有孤岛，影摇波底天。",
            "蓬壶欣仿佛，仙客得留连。",
            "岸草衬丹毂，滩芦隈画船。",
            "羡君休澣日，寄傲一尊前。"
        ],
        "notes": "",
        "id": "67894675615e5c453bb15b2a5ba4a294"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "和梅挚北池十咏  其四",
        "preface": "",
        "paragraphs": [
            "池上有修竹，遥闻手自栽。",
            "几因风韵响，时感隼旟来。",
            "粉箨经梅脱，虬根遇石回。",
            "婵娟绿阴下，小阁为谁开。"
        ],
        "notes": "",
        "id": "3f17b3e5f7470aa6695f058432c08403"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "和梅挚北池十咏  其五",
        "preface": "",
        "paragraphs": [
            "池上有垂柳，烟笼濯濯枝。",
            "芳根逢茂育，老翠胜平时。",
            "体弱因风舞，词清入笛吹。",
            "金城久不到，遥想叹羁离。"
        ],
        "notes": "",
        "id": "4abbfc42b3d3f7f1fb4e225a212b87bf"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "和梅挚北池十咏  其六",
        "preface": "",
        "paragraphs": [
            "池上有丛菊，繁英满旧蹊。",
            "金刀惜频翦，粉蜨得幽栖。",
            "醉卉谁同插，香牋手自题。",
            "遥思清赏处，野步岸东西。"
        ],
        "notes": "",
        "id": "35f2351876bad9797ebb7670ab2ff422"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "和梅挚北池十咏  其七",
        "preface": "",
        "paragraphs": [
            "池上有时钓，闲忘侍从身。",
            "波平方浸月，吏退閴无人。",
            "藻映鲂鱼尾，风摇独茧纶。",
            "一亭容膝地，雅饰免荒蓁。"
        ],
        "notes": "",
        "id": "14448a2b50428e68de0f0382244c6620"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "和梅挚北池十咏  其八",
        "preface": "",
        "paragraphs": [
            "池上有时宴，笙簧沸欲凝。",
            "欢多漏移刻，坐久月和灯。",
            "席客咏持蟹，女倡歌采菱。",
            "醉来忘万事，风静水波澄。"
        ],
        "notes": "",
        "id": "6ec7129c47a6092f586247fecc6d1694"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "和梅挚北池十咏  其九",
        "preface": "",
        "paragraphs": [
            "池上有雏鹤，来从淮水壖。",
            "旧巢离海树，清唳入吴天。",
            "骨峭翘霜月，翎疏刷野泉。",
            "使君宜得伴，仙格本千年。"
        ],
        "notes": "",
        "id": "3e7c6f68e57ce9957d9c709309a73e95"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "和梅挚北池十咏  其一○",
        "preface": "",
        "paragraphs": [
            "池上有驯鹿，亭台深处行。",
            "长随熊轼惯，且免兔罝惊。",
            "遥草眠多穏，流泉饮亦清。",
            "寸岑有灵囿，可使遂微生。"
        ],
        "notes": "",
        "id": "35f41038b7dd9e6806ed181520740586"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "咏金竹",
        "preface": "",
        "paragraphs": [
            "百镒先寒一径深，潜疑造化铸成林。",
            "贪夫或有凭阑者，不见修篁但见金。"
        ],
        "notes": "",
        "id": "48a7480baaea29148f09ba98505bf502"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "吴淞江",
        "preface": "",
        "paragraphs": [
            "江人见我谓谁何，行李无羁野意多。",
            "六幅青帆趁潮去，一罇白酒扣舷歌。",
            "沙边历历辨云树，岛外溅溅弄月波。",
            "兴尽归来还更喜，舞鸥相送入烟萝。"
        ],
        "notes": "",
        "id": "c6033728dd2c7ee6bbb89c026f0b1f84"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "题山亭",
        "preface": "",
        "paragraphs": [
            "山亭深处枕清溪，万目回环尽翠微。",
            "梅蕚破香知腊近，柳梢含绿认春归。",
            "风前列嶂琴三叠，雪后群山玉四围。",
            "顾我此来盘礴久，尘劳潇洒顿忘机。"
        ],
        "notes": "",
        "id": "eac48f7e0b42da0f3e20425857989ea7"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "过葛墟读蒋冽大宗碑",
        "preface": "",
        "paragraphs": [
            "天宝年中立此碑，轩裳鳞次美当时。",
            "自从寂绝牛头梦，力振家声合在兹。"
        ],
        "notes": "",
        "id": "5640d6af4bc7655433c03c2adadb5ccf"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "游松江  其一",
        "preface": "",
        "paragraphs": [
            "曙光东向欲昽明，渔艇纵横暎远汀。",
            "涛面白烟昏落月，岭头残烧混疏星。",
            "鸣榔莫触蛟龙睡，举网时闻鱼鼈腥。",
            "我实宦游无况者，拟来随尔带笭箵。"
        ],
        "notes": "",
        "id": "da899376ba2128ed5134e9e67bee0054"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "游松江  其二",
        "preface": "",
        "paragraphs": [
            "月晃长江上下同，画桥横截冷光中。",
            "云头艶艶开金饼，水面沉沉卧彩虹。",
            "佛氏解为银色界，仙家多住玉壶中。",
            "地雄景胜言不尽，但欲追随乘晓风。"
        ],
        "notes": "",
        "id": "8d199b8b686dadeb9aa69a62b27f62b9"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "尧峰新井歌",
        "preface": "",
        "paragraphs": [
            "白云莽莽青山头，一穴四面飞泉流。",
            "其初山间旧井涸，枯肠燥吻海众羞。",
            "于时大士宝云者，颐指土脉智虑周。",
            "山灵所感道心爽，檀施聿来工力鸠。",
            "云锸齐下远雷动，石火内击飞星稠。",
            "百尺虚空廓地表，一泓清冽呀深幽。",
            "人疑从天随月窟，或问何处移龙湫。",
            "次则其徒骇殊胜，竞持应器尝甘柔。",
            "饥狖连臂喜跳掷，渴鸟引喙鸣钩辀。",
            "碧甃光中辘轳晓，银床侧畔梧桐秋。",
            "宝方金地互相映，谷鲋坎蛙难此留。",
            "傍睨江形小衣带，下窥湖面卑浮沤。",
            "何兹凿饮有功利，一掬入口醍醐优。",
            "热者濯之昏钝决，病者沃之沈痼瘳。",
            "而我时邀墨客去，松涧远挈都篮游。",
            "净瓶汲引试香荈，雅具罗列无腥瓯。",
            "比之玉乳不差别，诮彼炼丹多谬悠。",
            "今兹泉眼在鲁坞，所喜云液邻莵裘。",
            "苎翁既往乏鉴者，水记未载予将修。",
            "此山此井永不废，此歌其庶传南州。"
        ],
        "notes": "",
        "id": "0ed10d45fd46d487fff0e2bf5bed1a7d"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "再题半峰亭",
        "preface": "",
        "paragraphs": [
            "何名半峰亭，尧峰路之半。",
            "游客趋层崖，斗上多股战。",
            "宝云构兹轩，接引心不倦。",
            "所冀冠盖来，少休松石畔。",
            "雄视金仙居，巍乎倚云汉。",
            "自此更攀缘，须臾迹彼岸。"
        ],
        "notes": "",
        "id": "43723262677ef09876c9ae8b37ee8ff7"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "绝句",
        "preface": "",
        "paragraphs": [
            "归来深隐太湖滨，天与扶持百岁身。",
            "虽是浮云隔双阙，丹心爱戴在君亲。"
        ],
        "notes": "",
        "id": "a0b60d26f278588707a14fc8431adaa8"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "吴江桥",
        "preface": "",
        "paragraphs": [
            "雁翅桥横五湖北，翚飞亭屹大江心。",
            "鱼龙渊薮风月窟，若比广寒宫更深。"
        ],
        "notes": "",
        "id": "3723fa80dd2646e817cf47d2d9330495"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "闵山",
        "preface": "",
        "paragraphs": [
            "东南亘群山，形气成断续。",
            "兹山穷崭绝，孤峙越之腹。",
            "鬰苍瞰城𬮱，胜秀为民福。",
            "所宜禁樵苏，主者在严肃。",
            "不知平昔时，谁氏来班录。",
            "私庖计薪爨，无时伐良木。",
            "官膳利货财，弥年翦修竹。",
            "忽忽事斧斤，丁丁响川谷。",
            "万叶坏密幄，千竿倒寒玉。",
            "轮囷无完枝，檀栾鲜遗族。",
            "戕贼殊未厌，峰峦翠将秃。",
            "鹤侣怨且惊，云容惨以恶。",
            "非唯挫生意，仰乃伤雅俗。",
            "王者有仁恩，行苇亦沾沐。",
            "嗟嗟若人者，忍不思化育。",
            "今予剖信符，于兹憩丹毂。",
            "谓山岂无灵，胡为人所黩。",
            "呼吏对泉石，申禁护林麓。",
            "庶几养翘英，勿使罹残酷。",
            "来者贤使君，斯言愿为复。"
        ],
        "notes": "",
        "id": "3b0f150669bdb65bbf5f98dbea644481"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "题曲水阁",
        "preface": "",
        "paragraphs": [
            "危构跨大渊，沦清涤世纷。",
            "飞湍逢石转，漱玉隔山闻。",
            "影乱林花落，丛幽涧草薰。",
            "兹为禊饮地，何羡右将军。"
        ],
        "notes": "",
        "id": "b83758748da255f58ab5bd04fbb20c0b"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "诸官诗成因书二韵于后",
        "preface": "",
        "paragraphs": [
            "一派西园曲水声，水边终日会冠缨。",
            "几多诗笔无停缀，不似当年有罚觥。"
        ],
        "notes": "",
        "id": "7322f5e8aff29c080cc57ca625f83d55"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "寄题望湖楼",
        "preface": "",
        "paragraphs": [
            "城上危楼势孤峙，楼头尽见湖中水。",
            "水色澄明游者多，古来雅以鉴为比。",
            "家家画舫日斜归，处处菱歌烟际起。",
            "清涟蒙润一都会，碧底涵空三百里。",
            "溥哉利及镇东人，而我常嗟马臻死。",
            "今滋史君多感慨，所以望湖心不已。",
            "频登雉堞追古往，盛集宾朋为宴喜。",
            "楼南极目芙蓉花，万叠红英照千骑。"
        ],
        "notes": "",
        "id": "24b18af0083188973613d26441513e9e"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "寄题西园",
        "preface": "",
        "paragraphs": [
            "西园昔日多游从，回流屡泛卮酒空。",
            "前亭后亭草茵软，晓景晚景烟岚融。",
            "角巾萧洒竹林际，履綦来往花阴中。",
            "时方偃蕃适四体，不料游宦如孤蓬。",
            "数移五马临大屏，几怅二毛成老翁。",
            "昨去邻封亦甚迩，祇限一水无由通。",
            "锦城此举又远适，流觞雅会何时同。",
            "钱塘山色望不见，稽山况在钱塘东。"
        ],
        "notes": "",
        "id": "34e1ee94d379d5071e0c0eb6688d2718"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "棹歌",
        "preface": "",
        "paragraphs": [
            "湖之水兮碧泱泱，环越境兮润吴疆。",
            "蒲蠃所萃兮雁鹜群翔，朝有行舻兮暮有归艎。",
            "茭牧狎至兮渔采相望，溉我田畴兮生我稻粱。",
            "我岁穰熟兮我炼乐康，马侯之功兮其谁敢忘。",
            "莼丝紫兮箭笋黄，取其洁兮荐侯堂。",
            "醆斝具兮箫鼓张，日晻晻兮山苍苍。",
            "侯之来兮云飞扬，隔微波兮潜幽光。",
            "念山可为席兮湖不可荒，惟侯之灵一贫如洗与流比长。",
            "万斯年兮福吾乡，乐吾生兮徜徉。"
        ],
        "notes": "",
        "id": "daf6464323c3400ac3de3223688a617a"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "飞来山",
        "preface": "",
        "paragraphs": [
            "有山昔飞来，神怪安可测。",
            "万壑鼓风雷，千岩为羽翼。",
            "胡为忽移徙，到此无倾侧。",
            "灵越得奇峰，瑯琊失遗迹。",
            "烟云随而至，杉篁古所植。",
            "如何草创时，躺作瞿昙宅。",
            "闻之有苾𫇴，岁久苦刓刻。",
            "凿声响深崖，火烬淬层壁。",
            "平为土木基，蔑有苍翠色。",
            "金粟千亿身，窣堵百余尺。",
            "回廊尽复叠，寸地无闲隙。",
            "一聚红尘中，万瓦青烟羃。",
            "成彼有为善，斯可长太息。",
            "我试来寻山，山形俱变易。",
            "方念此崭绝，安得如往昔。",
            "不谓山之足，下落言偃室。",
            "知是骞翥时，于兹堕岩石。",
            "屹尔画疆畔，其谁敢侵蚀。",
            "随宜得形胜，触目见崷崒。",
            "小桂结沈阴，清露有疏滴。",
            "巾履日可赏，琴樽雅成饰。",
            "多谢对幽岑，亦足开烦臆。",
            "若在祇园间，岂更存余碧。"
        ],
        "notes": "",
        "id": "04c1a9d3983b870bc34542341930ad9b"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "题妙喜庵",
        "preface": "",
        "paragraphs": [
            "禅公览古意裴徊，偶结云庵向北来。",
            "满目沧洲围野景，一枝金策卓秋苔。",
            "沙边水鸟衔花至，月下渔人施供回。",
            "或记稽山旧徒侣，樵风应为送浮杯。"
        ],
        "notes": "",
        "id": "24db1c11657ae0ec0e5d44bd59df2b97"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "送梵才大师归天台",
        "preface": "",
        "paragraphs": [
            "老被诗名系此身，思山深去避人群。",
            "宝台千尺隔江见，清磬一声归路闻。",
            "岩上开扉灯照月，庵前扫地雪和云。",
            "终焉此是清凉处，净住无惭相国文。"
        ],
        "notes": "",
        "id": "49c9b78d6d87912e0ac4a98d771ded82"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "赠陈虞卿",
        "preface": "",
        "paragraphs": [
            "宠秩拜春坊，归休识虑长。",
            "扫门卑魏勃，设醴谢元王。",
            "一水莼鲈国，群山橘柚乡。",
            "喜君添老杜，烟驾尚徜徉。"
        ],
        "notes": "",
        "id": "5668584833bf0114cabfd9ac4f600c24"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "过叶道卿侍读小园",
        "preface": "",
        "paragraphs": [
            "秀野亭连小隐堂，红蕖绿筿媚沧浪。",
            "卞山居士无归意，却借吴侬作醉乡。"
        ],
        "notes": "",
        "id": "3da2388d9c111febf09a4a3cd2a44254"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "赠惟政禅师",
        "preface": "",
        "paragraphs": [
            "禅客寻常入旧都，黄牛角上挂瓶盂。",
            "有时带笠穿云去，便好和云作画图。"
        ],
        "notes": "",
        "id": "053e1e1d48c67f219ab2f6708285f730"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "清阴馆种楠",
        "preface": "",
        "paragraphs": [
            "手植楩楠二千树，时当庆历五年春。",
            "还期莫道空归去，留得清阴与后人。"
        ],
        "notes": "",
        "id": "0d66d722540b0e12a179fedb85dafe27"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "东斋",
        "preface": "",
        "paragraphs": [
            "守土无留事，休居有静斋。",
            "文才化僭陋，术未迨乖崖。",
            "古帙书参画，秋阴竹间槐。",
            "西人安枕外，聊此息筋骸。"
        ],
        "notes": "",
        "id": "c7f3768507e932aacb72c310ca7e4496"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "题月禅师方丈",
        "preface": "",
        "paragraphs": [
            "我到云房是有缘，坐移莲刻听禅诠。",
            "江边异日人应记，吏部曾来见大颠。"
        ],
        "notes": "",
        "id": "28a6c638cea1576fa5c90c524fb6e2fa"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "梅",
        "preface": "",
        "paragraphs": [
            "玉骨绝纤尘，前身清净身。",
            "无花能伯仲，得雪愈精神。",
            "冷淡溪桥晓，殷勤江路春。",
            "寒郊痩岛外，同气更何人。"
        ],
        "notes": "",
        "id": "e7a4125215f52aebaca240ff03c2f34d"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "虎丘山  其一",
        "preface": "",
        "paragraphs": [
            "虎丘何为山，鲸波涌而显。",
            "惟青镇一隅，峙秀状无限。",
            "遥峰乃众阴，四望拱孤𪩘。",
            "上有梵王家，高压长洲苑。",
            "游人接踵来，千里必重趼。",
            "奔走趋层巓，凌竞陟云栈。",
            "下瞰洞庭卑，傍睨灵岩浅。",
            "巍乎屹宝阁，仰之目睛眩。",
            "中有明光书，丽若日星烜。",
            "三朝所秘藏，百灵共幽赞。",
            "兹焉真福庭，瞻者皆色洒。",
            "敻觉尘世非，恍如化城现。",
            "塔顶拂彤霞，山脚环青甽。",
            "北崖宿雪寒，东阜晨曦暖。",
            "阴森岩腹空，诘屈廊腰转。",
            "秋磬落云端，宵灯耿天半。",
            "处者病恼蠲，来者钝根遣。",
            "予膺邦寄时，所历游屐遍。",
            "不领旌旗行，恐惊禽鹿散。",
            "扪萝穷邃深，据槛望平远。",
            "寻幽既欢欣，访古或兴叹。",
            "葬金坟已隳，淬剑池犹漫。",
            "冰霰凋古杉，朱丹浮断简。",
            "珍重讲石存，讥评鬼诗诞。",
            "唐贤留风什，遗墨罗粉版。",
            "险语悉冥搜，清景不可逭。",
            "国朝有笔札，岩壁刻棱婉。",
            "刀矟君谟书，龙蛇不疑篆。",
            "二美贲禅扃，千古骇人眼。",
            "于时出世师，净住日营缮。",
            "发缘善侣臻，毕力梓工僝。",
            "绀宇生光辉，胜概如采绚。",
            "海众咸安栖，宗风愈恢阐。",
            "迦陵觉音清，石室惊筹满。",
            "自惟挂缨归，心与纷拏断。",
            "每来寻香刹，常得峨野弁。",
            "久留莲漏移，相接犀谈款。",
            "露井汲云浆，冰甆试芳荈。",
            "最怜草树春，几爱烟岚晚。",
            "愿借一庵名，于兹修止观。"
        ],
        "notes": "",
        "id": "c3ed8bc5af17416ec67bccfdb0e47279"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "虎丘山  其二",
        "preface": "",
        "paragraphs": [
            "林端生色美新晴，栖阁依山若画屏。",
            "石坐最宜人选胜，剑池潜想地遗灵。",
            "僧窗松竹冬尤茂，寺路烟霞昼亦冥。",
            "自愧逾年假麾守，一回方得扣禅扃。"
        ],
        "notes": "",
        "id": "518b4a8d4d3dd7a30e9402b8c98348fa"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "栀子花",
        "preface": "",
        "paragraphs": [
            "庭前栀子树，四畔有桠杈。",
            "未结黄金子，先开白玉花。"
        ],
        "notes": "",
        "id": "e89be8fff9780cce67c85692f66bfcf3"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "赠白云张少愚",
        "preface": "",
        "paragraphs": [
            "聘命当年下益州，戋戋束帛礼偏忧。",
            "山人著出隐居报，使者赍还答诏牛。"
        ],
        "notes": "",
        "id": "c7473612deb164b34bca7c331dfcd993"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "太伯庙",
        "preface": "",
        "paragraphs": [
            "太伯何为者，不以身为身。",
            "逊避天下位，奔走勾吴滨。",
            "隐德照来世，遗祀传斯民。",
            "吁此廉让国，合生廉让民。"
        ],
        "notes": "",
        "id": "359b5b228a7b3d148f4f24b4efc67293"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "望太湖",
        "preface": "",
        "paragraphs": [
            "杳杳波涛阅古今，四边无际莫知深。",
            "润通晓月为清露，气入霜天作溟阴。",
            "笠泽鲈肥人鲙玉，洞庭柑熟客分金。",
            "风烟触目相招引，聊为停桡一楚吟。"
        ],
        "notes": "",
        "id": "028e6577d832a4ea6e8db32931daff96"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "离堆山外更西去，应入白云餐蕨薇。"
        ],
        "notes": "",
        "id": "f2cca72272fb68b4640d0c5a852c5ba8"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "深锁烟光在楼阁，旋移春色入门墙。"
        ],
        "notes": "",
        "id": "005865239b00eddbdb39ea9993b2aef0"
    },
    {
        "author": "蒋堂",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "向日草青牛引犊，经秋田熟稻生孙。"
        ],
        "notes": "",
        "id": "25eed8a92f15bd7ac43568a8af3edea3"
    }
]