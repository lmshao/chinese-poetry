[
    {
        "author": "江宾王",
        "dynasty": "宋",
        "type": "诗",
        "rhythmic": "",
        "title": "题茅山胡道士琴月卷",
        "preface": "",
        "paragraphs": [
            "皎皎松上月，泠泠手中琴。",
            "一弹飒灵飚，再弹驱层阴。",
            "铿然发清响，窅皛延余音。",
            "流光复徘徊，空林转萧森。",
            "象器无乃泥，天人谅何心。",
            "邂逅若有得，俯仰还自吟。",
            "太音寄寂寥，内景涵静深。",
            "山空夜将宴，微露沾衣襟。"
        ],
        "notes": "",
        "id": "6fd276db88c04f322044ae1119affde9"
    }
]