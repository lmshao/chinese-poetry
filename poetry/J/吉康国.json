[
    {
        "author": "吉康国",
        "dynasty": "宋",
        "type": "诗",
        "rhythmic": "",
        "title": "和运使修升阳观落成",
        "preface": "",
        "paragraphs": [
            "被命经营始，鸠工结构初。",
            "深严开殿奥，高敞称楼居。",
            "室外飞簷𪩘，岩隈下屋渠。",
            "钟声薄霄汉，祠事走邱墟。",
            "遯世谁能洒，登高迥莫如。",
            "鹤游三岛驾，人望五云车。",
            "绮井风光润，疏寮月影舒。",
            "威仪模紫极，形势巩堪舆。",
            "池有泉球旧，坛空级石余。",
            "霓旌那复下，绛简更谁书。",
            "童子追前躅，愚生泣太虚。",
            "烟霞犹赫奕，松竹自扶疏。",
            "封号方连进，休祥已密储。",
            "跻兹仁寿域，率土庆于胥。"
        ],
        "notes": "",
        "id": "58923677369dfc93a25a4c99656e0229"
    }
]