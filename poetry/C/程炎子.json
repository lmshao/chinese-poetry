[
    {
        "author": "程炎子",
        "dynasty": "宋",
        "type": "诗",
        "rhythmic": "",
        "title": "饯周东岩之石门访汾阳氏并呈友人",
        "preface": "",
        "paragraphs": [
            "漫浪江湖脚，周游到石门。",
            "能迎徐孺子，知有令公孙。",
            "话雨灯辉座，酬春酒滟樽。",
            "况逢朋友在，一见必温存。"
        ],
        "notes": "",
        "id": "ce3ec22ae9a07c72aa0fc17b86666ed2"
    },
    {
        "author": "程炎子",
        "dynasty": "宋",
        "type": "诗",
        "rhythmic": "",
        "title": "四安舟中",
        "preface": "",
        "paragraphs": [
            "多行三两日，犹在四安舟。",
            "天正当寒夜，人偏作远游。",
            "风高云叶动，江阔浪花浮。",
            "会得幽闲趣，唯应是白鸥。"
        ],
        "notes": "",
        "id": "2cdab38ca97cffe32760cc69d6385c77"
    },
    {
        "author": "程炎子",
        "dynasty": "宋",
        "type": "诗",
        "rhythmic": "",
        "title": "山中杂诗  其一",
        "preface": "",
        "paragraphs": [
            "侧耳桥边听，声声在翠微。",
            "自甘留此坐，何苦劝人归。",
            "院悄惊春昼，山空恋夕晖。",
            "得如鸥与鹭，对我欲忘机。"
        ],
        "notes": "",
        "id": "95945b72493e134f5f0756672cb9bf34"
    },
    {
        "author": "程炎子",
        "dynasty": "宋",
        "type": "诗",
        "rhythmic": "",
        "title": "山中杂诗  其二",
        "preface": "",
        "paragraphs": [
            "昆仑初凿破，大巧夺天真。",
            "竹锁三更月，桃酣几度春。",
            "山空闻鹤唳，溪远卜鸥邻。",
            "为拂留题石，松摇露滴身。"
        ],
        "notes": "",
        "id": "52481fa327e999444df23b311b7e4921"
    },
    {
        "author": "程炎子",
        "dynasty": "宋",
        "type": "诗",
        "rhythmic": "",
        "title": "登高感兴",
        "preface": "",
        "paragraphs": [
            "破帽西风里，龙山忆孟嘉。",
            "白衣谁送酒，黄菊自开花。",
            "塞远书传鴈，天昏墨点鸦。",
            "凭高穷北望，何处是中华。"
        ],
        "notes": "",
        "id": "d3057ff5b8b91e69f4f661062c123fd0"
    },
    {
        "author": "程炎子",
        "dynasty": "宋",
        "type": "诗",
        "rhythmic": "",
        "title": "次郡太守刘朔斋秋晚谒谢脁亭小饮三首  其一",
        "preface": "",
        "paragraphs": [
            "鞭摇五马踏沙隄，秋晚除书下紫泥。",
            "藓壁篆碑猿捧砚，松关吟句鹤分题。",
            "裴休故宅今为寺，谢脁闲官昔仕齐。",
            "太守宴归宾客从，数声山鸟日平西。"
        ],
        "notes": "",
        "id": "ad1a689073d5b2484fbd7a1c77c34500"
    },
    {
        "author": "程炎子",
        "dynasty": "宋",
        "type": "诗",
        "rhythmic": "",
        "title": "次郡太守刘朔斋秋晚谒谢脁亭小饮三首  其二",
        "preface": "",
        "paragraphs": [
            "一祷心香雨便晴，万家和气酿成醺。",
            "时方入到昭亭路，风已吹开叠嶂云。",
            "话向禅中参冷淡，心于静处息纷纭。",
            "麦畦邂逅长沮语。",
            "想彻黄堂亦喜闻。"
        ],
        "notes": "",
        "id": "ca762ed28fbfd41dac0caaa6900aecc1"
    },
    {
        "author": "程炎子",
        "dynasty": "宋",
        "type": "诗",
        "rhythmic": "",
        "title": "次郡太守刘朔斋秋晚谒谢脁亭小饮三首  其三",
        "preface": "",
        "paragraphs": [
            "掀髯一笑倚危阑，面面青山不厌看。",
            "霜染丹枫秋色绚，日烘紫菊露痕干。",
            "鹊炉火慢熏龙脑，蟹眼汤新瀹凤团。",
            "回簇绛纱城郭晚，老梅吹角鴈拖寒。"
        ],
        "notes": "",
        "id": "37dbe53ef7176ac5467384c4810f5011"
    },
    {
        "author": "程炎子",
        "dynasty": "宋",
        "type": "诗",
        "rhythmic": "",
        "title": "题如庵",
        "preface": "",
        "paragraphs": [
            "脱略机关一散人，清于兰畹抱幽馨。",
            "抚松细嚼渊明句，瀹茗闲笺陆羽经。",
            "春对风光秋对月，晓观云气夜观星。",
            "世间局面多翻覆，著数虽高亦懒听。"
        ],
        "notes": "",
        "id": "319738e13cd459cd9b38297127f973ff"
    },
    {
        "author": "程炎子",
        "dynasty": "宋",
        "type": "诗",
        "rhythmic": "",
        "title": "暮春",
        "preface": "",
        "paragraphs": [
            "花飞簷语恰经旬，强半韶华断送频。",
            "三月便晴三十日，一年只有一分春。",
            "酒甘不饮心如醉，诗苦耽吟味越真。",
            "欹枕北窗清梦觉，落红啼鸟伴幽人。"
        ],
        "notes": "",
        "id": "1cb72dcd7d6ad34be4de153ad476ad9e"
    },
    {
        "author": "程炎子",
        "dynasty": "宋",
        "type": "诗",
        "rhythmic": "",
        "title": "古梅",
        "preface": "",
        "paragraphs": [
            "水边山脚友渔樵，梅欲窥人故故招。",
            "树剥龙鳞黏碧藓，枝翘鹤膝糁红椒。",
            "诗如老杜吟东阁，梦约逋仙过断桥。",
            "好待月窗清影瘦，传他神子上生绡。"
        ],
        "notes": "",
        "id": "89c519a37600d0cc679baede9dc38450"
    },
    {
        "author": "程炎子",
        "dynasty": "宋",
        "type": "诗",
        "rhythmic": "",
        "title": "蜡梅",
        "preface": "",
        "paragraphs": [
            "画楼人醉烛高烧，滴在寒枝蜡未消。",
            "蘂撇打鶑金弹滑，花悬驱雀彩铃摇。",
            "歌儿戏拍供檀板，妆女轻裁贴翠翘。",
            "酒揭黄封诗嚼淡，时匀乳蜜过山腰。"
        ],
        "notes": "",
        "id": "91093fd8b9fe95eb70722ff868c4a525"
    },
    {
        "author": "程炎子",
        "dynasty": "宋",
        "type": "诗",
        "rhythmic": "",
        "title": "水乐洞",
        "preface": "",
        "paragraphs": [
            "南山水乐洞，窈窈白云深。",
            "满耳笙歌者，谁能一洗心。"
        ],
        "notes": "",
        "id": "e5b2a7f7e1a7d42efe58df22a05bbe20"
    },
    {
        "author": "程炎子",
        "dynasty": "宋",
        "type": "诗",
        "rhythmic": "",
        "title": "归日",
        "preface": "",
        "paragraphs": [
            "去时雪学杨花舞，归日花如雪样飞。",
            "何事杨花并雪絮，送人西迈送人归。"
        ],
        "notes": "",
        "id": "fc3a39d6d1fb97beb1a24375f3d58491"
    },
    {
        "author": "程炎子",
        "dynasty": "宋",
        "type": "诗",
        "rhythmic": "",
        "title": "登新安五岭",
        "preface": "",
        "paragraphs": [
            "五岭崎岖一步难，白云兼雾羃中间。",
            "行人莫道山多险，更有人心险似山。"
        ],
        "notes": "",
        "id": "f0f9426d9590a5332ea3f287ac0adc16"
    },
    {
        "author": "程炎子",
        "dynasty": "宋",
        "type": "诗",
        "rhythmic": "",
        "title": "天台陈山夫寄别用韵",
        "preface": "",
        "paragraphs": [
            "断烟荒草共幽幽，斜雨抛丝织晚愁。",
            "鸥鸟似知人乍别，飞来飞去渡船头。"
        ],
        "notes": "",
        "id": "667300ff88341fe2138ac9115fed6ea5"
    },
    {
        "author": "程炎子",
        "dynasty": "宋",
        "type": "诗",
        "rhythmic": "",
        "title": "和赵守独游水西寺",
        "preface": "",
        "paragraphs": [
            "吟月歌风酒力微，独寻幽壑叩禅扉。",
            "泊隄小艇迎人渡，入水闲云伴鹤飞。",
            "梅落半含冰雪思，石寒长覆薜萝衣。",
            "水西景物还如旧，恨不相从倒载归。"
        ],
        "notes": "",
        "id": "d72dd4056846112aed46a5576e8f590f"
    }
]