[
    {
        "author": "陈去疾",
        "dynasty": "唐",
        "type": "诗",
        "rhythmic": "",
        "title": "送林刺史简言之漳州",
        "preface": "",
        "paragraphs": [
            "江树欲含曛，清歌一送君。",
            "征骖辞荔浦，别袂暗松云。",
            "路狭横柯度，山深坠叶闻。",
            "明朝宿何处，未忍醉中分。"
        ],
        "notes": "",
        "id": "da470c3386ac45dd2ab82e265378dc27"
    },
    {
        "author": "陈去疾",
        "dynasty": "唐",
        "type": "诗",
        "rhythmic": "",
        "title": "忆山中",
        "preface": "",
        "paragraphs": [
            "长吟重悒然，为忆山中年。",
            "清瑟泛遥夜，乱花随暮烟。",
            "珠林余露气，乳窦滴香泉。",
            "迹远尘埃外，花开绮藻前。",
            "岩罗云貌逸，竹抱水容妍。",
            "蕙磴飞英遶，萍潭片影悬。",
            "林藏诸曲胜，台擅一峰偏。",
            "会可标真寄，焚香对石筵。"
        ],
        "notes": "",
        "id": "ee97e92d219802e8b157d429b9529ece"
    },
    {
        "author": "陈去疾",
        "dynasty": "唐",
        "type": "诗",
        "rhythmic": "",
        "title": "元夕京城和欧阳衮",
        "preface": "",
        "paragraphs": [
            "兰焰芳芬彻晓开，珠光新霭映人来。",
            "歌迎甲夜催银管，影动繁星缀玉台。",
            "别有朱门春澹荡，不妨芝火翠崔嵬。"
        ],
        "notes": "",
        "id": "32217a7c37279d500ad5121b546fb2bb"
    },
    {
        "author": "陈去疾",
        "dynasty": "唐",
        "type": "诗",
        "rhythmic": "",
        "title": "送韩将军之鴈门",
        "preface": "",
        "paragraphs": [
            "荒塞峰烟百道驰，鴈门风色暗旌旗。",
            "破围铁骑长驱疾，饮血将军转战危。",
            "画角吹开边月静，缦缨不信虏尘窥。",
            "归来长揖功成后，黄石当年故有期。"
        ],
        "notes": "",
        "id": "fb0606f83d95ce1f39aab91cee02f33e"
    },
    {
        "author": "陈去疾",
        "dynasty": "唐",
        "type": "诗",
        "rhythmic": "",
        "title": "赋得骐骥长鸣",
        "preface": "",
        "paragraphs": [
            "骐骥忻知己，嘶鸣忽异常。",
            "积悲摅怨抑，一举彻穹苍。",
            "迹类三年鸟，心驰五达庄。",
            "何言从蹇踬，今日逐腾骧。",
            "牛皂休维絷，天衢恣陆梁。",
            "向非逢伯乐，谁足见其长。"
        ],
        "notes": "",
        "id": "38a3337303d476c7c52f48e58bde42a8"
    },
    {
        "author": "陈去疾",
        "dynasty": "唐",
        "type": "诗",
        "rhythmic": "",
        "title": "偶题",
        "preface": "",
        "paragraphs": [
            "魂梦天南垂，宿昔万里道。",
            "池台花气深，到处生春草。"
        ],
        "notes": "",
        "id": "6ab41bf51d9f43efeaaaf38d2149a207"
    },
    {
        "author": "陈去疾",
        "dynasty": "唐",
        "type": "诗",
        "rhythmic": "",
        "title": "春宫曲",
        "preface": "",
        "paragraphs": [
            "流莺春晓唤樱桃，花外传呼殿影高。",
            "抱里琵琶最承宠，君王勅赐玉檀槽。"
        ],
        "notes": "",
        "id": "2713cf27d41c7dfa2d572980c7e2ecf7"
    },
    {
        "author": "陈去疾",
        "dynasty": "唐",
        "type": "诗",
        "rhythmic": "",
        "title": "采莲曲",
        "preface": "",
        "paragraphs": [
            "粉光花色叶中开，荷气衣香水上来。",
            "棹响清潭见斜领，双鸳何事亦相猜。"
        ],
        "notes": "",
        "id": "bbba6b1e8942ee9fc3f60a6620480e46"
    },
    {
        "author": "陈去疾",
        "dynasty": "唐",
        "type": "诗",
        "rhythmic": "",
        "title": "踏歌行 一",
        "preface": "",
        "paragraphs": [
            "鸳鸯楼下万花新，翡翠宫前百戏陈。",
            "夭矫翔龙衔火树，飞来瑞凤散芳春。"
        ],
        "notes": "",
        "id": "e572c7978e2526a82980e0f78d987189"
    },
    {
        "author": "陈去疾",
        "dynasty": "唐",
        "type": "诗",
        "rhythmic": "",
        "title": "踏歌行 二",
        "preface": "",
        "paragraphs": [
            "仙跸初传紫禁香，瑞云开处夜花芳。",
            "繁弦促管升平调，绮缀丹莲借月光。"
        ],
        "notes": "",
        "id": "2725f48e6655de79f22f7a1939170533"
    },
    {
        "author": "陈去疾",
        "dynasty": "唐",
        "type": "诗",
        "rhythmic": "",
        "title": "塞下曲",
        "preface": "",
        "paragraphs": [
            "春至金河雪似花，萧条玉塞但胡沙。",
            "晓来重上关城望，惟见惊尘不见家。"
        ],
        "notes": "",
        "id": "b86e27ce054d760a9c7198dcfd2ad4d6"
    },
    {
        "author": "陈去疾",
        "dynasty": "唐",
        "type": "诗",
        "rhythmic": "",
        "title": "送人谪幽州",
        "preface": "",
        "paragraphs": [
            "临路深怀放废惭，梦中犹自忆江南。",
            "莫言塞北春风少，还胜炎荒入瘴岚。"
        ],
        "notes": "",
        "id": "221f8a0595cc13e8a6eb8f8c1846c355"
    },
    {
        "author": "陈去疾",
        "dynasty": "唐",
        "type": "诗",
        "rhythmic": "",
        "title": "西上辞母坟",
        "preface": "",
        "paragraphs": [
            "高盖山头日影微，黄昏独立宿禽稀。",
            "林间滴酒空垂泪，不见丁宁嘱早归。"
        ],
        "notes": "",
        "id": "f7a678d29d13e771e67c20feb5e9ba39"
    }
]