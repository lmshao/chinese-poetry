[
    {
        "author": "程鸣凤",
        "dynasty": "宋",
        "type": "诗",
        "rhythmic": "",
        "title": "明妃",
        "preface": "",
        "paragraphs": [
            "汉宫粉黛应无数，明妃却向毡城路。",
            "自怜倾国不用金，翻被一生颜色误。",
            "世间那有真妍媸，明妃马上休伤悲。",
            "不信但看奇男子，多少尘埋未见知。"
        ],
        "notes": "",
        "id": "df44e06c1016aeb7e7f98d099dedf0fc"
    },
    {
        "author": "程鸣凤",
        "dynasty": "宋",
        "type": "诗",
        "rhythmic": "",
        "title": "晦庵亭",
        "preface": "",
        "paragraphs": [
            "古来何物支乾坤，除四书外旁无门。",
            "晦翁乘风游混沦，天宇扫扫浮云昏。",
            "周程扶起周孔尊，只手闸断狂澜奔。",
            "当时正气横八垠，犹尔不免遭群喧。",
            "曾几何日班廷鸳，晓梦有栩枌榆村。",
            "翁已仙去谁招魂，有亭渠渠波沄沄。",
            "风烟苔径新屐痕，滕侯肯堂之弟昆。",
            "溪山荏苒更寒暄，空余碧树吟霜猿。",
            "人间兴废谁能论，桑田可变海可翻。",
            "翁之所恃无有焉，斯文不死道常存。"
        ],
        "notes": "",
        "id": "3ee16cbd476eeeb1a9dd2db01ae2ec37"
    },
    {
        "author": "程鸣凤",
        "dynasty": "宋",
        "type": "诗",
        "rhythmic": "",
        "title": "杨历岩",
        "preface": "",
        "paragraphs": [
            "银河底穿不可塞，一泻砰砰下空碧。",
            "峰高云邃源荒茫，但见岩飞练千尺。",
            "我来导之赴苍壑，流出凌江散天泽。",
            "余波直赴黄木湾，飓卷鼇翻浪花白。",
            "竟从海若膏乾坤，岂但梅边沃甘液。"
        ],
        "notes": "",
        "id": "2f263ffb42e939b87ec14dcac17c9fcf"
    }
]