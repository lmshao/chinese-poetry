[
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "禁鼓蓬蓬，忙杀公侯，穴城影中。",
            "正花前豪士，宿酲未解，松间逋客，清梦才浓。",
            "龙尾危机，犀围长物，何必飞书交子公。",
            "人间世，只闲之一字，受用无穷。",
            "主人窗户玲珑。",
            "悟富贵荣华回首空。",
            "向竹梧侧畔，聚先秦录，兰荪里许，吟晚唐风。",
            "琴外鸿归，棋边鹭静，天把一丘荣此翁。",
            "孙刘辈，枉百年争战，一昧雌雄。"
        ],
        "notes": "",
        "id": "a7a2302351a5549319cca972f346df00"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "道骨仙风，自天上来，月潭主人。",
            "把玉清宝印，按行川岳，神霄铁尺，鞭叱雷霆。",
            "雨部收晴，日君腾照，一寸灵章飞杳冥。",
            "幡旗外，觉阴风肃肃，奔走神兵。",
            "登坛沥酒刑牲。",
            "有法馔如山饱万灵。",
            "想乖龙惊起，碧潭无底，妖蟆戮尽，珪月长明。",
            "行比旌阳，功高李靖，玉府丹台登姓名。",
            "平生志，合为霖为雨，大慰苍生。"
        ],
        "notes": "",
        "id": "08692a245552f405aa2310eaff1d0bf7"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "易得仲宣，难得世间，有刘景升。",
            "叹男儿未到，鸣珂谒帝，此身那免，弹铗依人。",
            "橘自盈洲，莸难共器，一榻相看如越秦。",
            "元龙者，独门前有客，胸次无尘。",
            "君今重莅诗盟。",
            "载弄玉飞琼车后行。",
            "过鸱夷西子，曾游处所，水云应喜，重见娉婷。",
            "张禹堂深，马融帐暖，吟罢不妨丝竹声。",
            "松江上，约扁舟棹雪，同看梅春。"
        ],
        "notes": "",
        "id": "7c10abf49bb1ee72d52c1794d272c9db"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "云锦亭西，记与诗人，拍浮酒船。",
            "看洛川妃子，锦衾照水，汉皋游女，玉佩摇烟。",
            "秋老芳心，波空艳质，惟见寒霜凋碧圆。",
            "争知道，有西湖五月，长在尊前。",
            "素纨红障相鲜。",
            "更澹静一枝真叶仙。",
            "向风轩摇动，但无香耳，蓼丛掩映，自是天然。",
            "猊背生烟，蜡心吐月，赢得吴娃歌采莲。",
            "陈公子，似日休锺爱，兴满吟边。"
        ],
        "notes": "",
        "id": "16f0914e032f27b74fc78ccd79918385"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "懒学冯君，弹铗歌鱼，如今五年。",
            "为西湖西子，费人料理，东林东老，特地留连。",
            "坐注虫鱼，行吟雌霓，竟负逍遥第一篇。",
            "过从少，但赤髭白足，时复谈禅。",
            "倚门白水平田。",
            "看数点青山无尽天。",
            "叹春风心事，已成待兔，夕阳时节，又听啼鹃。",
            "如此凄凉，若为排遣，不是诗边即酒边。",
            "中宵梦，有逋梅吹雪，坡柳摇烟。"
        ],
        "notes": "",
        "id": "0369c8e74fccea678b5aba6d9c8b6974"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "万法皆空，空即是空，佛安在哉。",
            "有云名妙净，可遮热恼，海名圆觉，堪洗尘埃。",
            "翠竹真如，黄花般若，心上种来心上开。",
            "教参熟，是菩提无树，明镜非台。",
            "偷闲来此徘徊。",
            "把人世黄粱都唤回。",
            "算五陵豪客，百年荣贵，何如衲子，一钵生涯。",
            "俯仰溪山，婆娑松桧，两腋清风茶一杯。",
            "拿舟去，更扫尘东壁，聊记曾来。"
        ],
        "notes": "",
        "id": "d368fb3c5eff0cbc07593440238fb0ab"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "南北战争，惟有西湖，长如太平。",
            "看高楼倚郭，云边矗栋，小亭连苑，波上飞甍。",
            "太守风流，游人欢畅，气象迩来都斩新。",
            "秋千外，剩钗骈玉燕，酒列金鲸。",
            "人生。",
            "乐事良辰。",
            "况莺燕声中长是晴。",
            "正风嘶宝马，软红不动，烟分彩鹢，澄碧无声。",
            "倚柳分题，藉花传令，满眼繁华无限情。",
            "谁知道，有种梅处士，贫里看春。"
        ],
        "notes": "",
        "id": "7b64d56dfec9c8255b76372663333f0f"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "尽典春衣，换酒津亭，送君此行。",
            "叹清朝有道，何曾逐客，有司议法，忍及书生。",
            "归去来兮，噫其甚矣，见说江涛也不平。",
            "君之友，岂都无义士，剖胆相明。",
            "挑诗行李如冰。",
            "正趁得越山桃李春。",
            "把从前豪举，著些老气，不应造物，到底无情。",
            "雁荡烟霞，凤城风雨，两地相思魂梦清。",
            "重来否，算海波未窄，犹可骑鲸。"
        ],
        "notes": "",
        "id": "77f8f91f5225a7cb1ffc42a8a2a188dd"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "我自无忧，何用攒眉，今忧古忧。",
            "叹风寒楚蜀，百年受病，江分南北，千载归尤。",
            "洛下铜驼，昭陵石马，物不自愁人替愁。",
            "兴亡事，向西风把剑，清泪双流。",
            "边头。",
            "依旧防秋。",
            "问诸将君恩酬未酬。",
            "怅书生浪说，皇王帝霸，功名已属，韩岳张刘。",
            "不许请缨，犹堪草檄，谁肯种瓜归故邱。",
            "江中蜃，识平生许事，吐气成楼。"
        ],
        "notes": "",
        "id": "7dae0b797a344765de9e0c75ae5eeda7"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "抚剑悲歌，纵有杜康，可能解忧。",
            "为修名不立，此身易老，古心自许，与世多尤。",
            "平子诗中，庾生赋里，满目江山无限愁。",
            "关情处，是闻鸡半夜，击楫中流。",
            "澹烟衰草连秋。",
            "听鸣鴂声声相应酬。",
            "叹霸才重耳，泥涂在楚，雄心元德，岁月依刘。",
            "梦落莼边，神游菊外，已分他年专一丘。",
            "长安道，且身如王粲，时复登楼。"
        ],
        "notes": "",
        "id": "7e49bcd3f18c51eae4f7e8ffededbc37"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "世路如秋，万里萧条，君何所之。",
            "想鲈乡烟水，尚堪垂钓，虎丘泉石，尽可题诗。",
            "橙弄霜黄，芦飘雪白，何处西风无酒旗。",
            "经行地，有会心之事，好吐胸奇。",
            "一邱封了要离。",
            "问世上男儿今有谁。",
            "但一尊相属，居然感慨，扁舟独往，可是嶔崎。",
            "齐邸歌鱼，扬州跨鹤，风味浅深君自知。",
            "匆匆去，算梅边春动，又是归期。"
        ],
        "notes": "",
        "id": "2d399c0cff39bdfd5d898dc598e2dfd2"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "如此男儿，可是疏狂，才大兴浓。",
            "看曹瞒事业，雀台夜月，建封气概，燕子春风。",
            "叱咤生雷，肝肠似石，才到尊前都不同。",
            "人间世，只婵娟一剑，磨尽英雄。",
            "半生书剑无功。",
            "漫赢得闲情如二公。",
            "向紫云歌畔，玉舠最满，红桃笑里，金错长空。",
            "驼陌三年，牛腰几束，半在兰香巾笥中。",
            "君知否，是扬州景物，消得司封。"
        ],
        "notes": "",
        "id": "2f23b6f2c1b9213f3d2c8e967e7039f4"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "五彩云中，群玉峰头，是吾故乡。",
            "为瑶池侍宴，偶违酒令，玉皇降敕，谪作诗狂。",
            "桧柏风姿，山林气象，未到中年先老苍。",
            "西湖路，尽留连光景，傲睨冰霜。",
            "东窗。",
            "翦烛焚香。",
            "剩满引梅花进寿觞。",
            "梦群仙相庆，烹炮麟凤，十洲同往，骖翳鸾凰。",
            "约向人间，尽偿吟债，依旧乘风来帝旁。",
            "如今未，且百年管领，橘绿橙黄。"
        ],
        "notes": "",
        "id": "a7b6965fa59c124fab0016ab10a37b30"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "未省吾生，石室云林，金门玉堂。",
            "但吕公来说，风神清怪，甘公来说，寿禄高强。",
            "果若人言，自应年少，曳紫鸣珂游帝乡。",
            "何为者，更风尘牢落，歧路回皇。",
            "替人缝嫁衣裳。",
            "奈未遇良媒空自伤。",
            "岂平生犹欠，阴功活蚁，从前未卜，吉地眠羊。",
            "岁晏何如，时来便做，但恐鬓毛容易霜。",
            "今休问，且揆予初度，满引金觞。"
        ],
        "notes": "",
        "id": "d1f3a4b9aa1fbcfc87456b656527ad93"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "塞外江山，如此萧条，可堪别离。",
            "纵虹桥烟浪，要君怀古，凤城风雨，奈我相思。",
            "玉茧挥诗，金鲸泻酒，件件清狂分付谁。",
            "长安市，有几多心事，岁老相期。",
            "春风渐到梅枝。",
            "算我辈荣枯应似之。",
            "莫提携剑铗，悲歌一曲，摩挲髀肉，清泪双垂。",
            "话到辛酸，居然慷慨，跃马岁年心自知。",
            "君行矣，有广平东阁，堪著男儿。"
        ],
        "notes": "",
        "id": "480de04878ab0ece697b5772682e07d3"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "斗酒津亭，方送月芗，夫君又行。",
            "正夕阳枯木，低回征路，寒烟衰草，迤逦离情。",
            "京洛风尘，吴兴山水，等是东西南北人。",
            "思君处，只梅花解后，心目开明。",
            "江湖夜雨青灯。",
            "曾说尽百年闲废兴。",
            "叹屠龙事业，依然汗漫，歌鱼岁月，政尔峥嵘。",
            "但使豫州，堪容玄德，何必区区依景升。",
            "需时耳，算不应长是，竖子成名。"
        ],
        "notes": "",
        "id": "9dd23889e0e448f4fdf0b6c510ddd82d"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "过了梅花，纵有春风，不如早还。",
            "正燕泥日暖，草绵别路，莺朝烟澹，柳拂征鞍。",
            "黎岭天高，建溪雷吼，归好不知行路难。",
            "龟山下，渐青梅初熟，卢橘犹酸。",
            "名场老我闲关。",
            "分岁晚诛茅湖上山。",
            "叹龙舒君去，尚留破砚，鱼轩人老，长把连环。",
            "镜影霜侵，衣痕尘暗，赢得狂名传世间。",
            "君归日，见家林旧竹，为报平安。"
        ],
        "notes": "",
        "id": "ebe66fe347bcf75dfee8b034e2dd252c"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "把酒西湖，花月三年，不见家山。",
            "想荆州座上，消磨岁月，唐风集里，收卷波澜。",
            "鹤邑朝帆，鲈乡夕棹，来往菰蒲何处间。",
            "应思我，似骑驴杜甫，长在长安。",
            "相逢依旧开颜。",
            "听玉屑霏霏当暑寒。",
            "笑髯生如许，尚夸年少，心忙未了，浪说身闲。",
            "尘梦无凭，菟裘堪老，付子声名吾欲还。",
            "斜阳外，把平生心事，同倚阑干。"
        ],
        "notes": "",
        "id": "74a02d855ff75f7a87bdc122faafdb81"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "日薄风狞，万里空江，隐隐有声。",
            "旋千旗万棹，一时东指，青山断处，白浪成层。",
            "渐近渐高，可惊可喜，欻作雪峰楼外横。",
            "教人讶，是鲸掀鳌抃，蛟斗龙争。",
            "属镂忠恨腾腾。",
            "要句践城台都荡平。",
            "奈岸身不动，潮头自落，又如飞剑，斫倒鼍城。",
            "若到夜深，更和月看，组练分明十万兵。",
            "尤奇特，有稼轩一曲，真野狐精。"
        ],
        "notes": "",
        "id": "3f3f8160d3d0b0775962b5157e6c1e3c"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "草满姑苏，问讯夫差，今安在哉。",
            "望虎丘苍莽，愁随月上，蠡湖浩渺，兴逐潮来。",
            "自古男儿，可人心事，惆怅要离招不回。",
            "离之后，似舞阳几个，成甚人才。",
            "西风斜照徘徊。",
            "比旧日江南尤可哀。",
            "叹茫茫马腹，黄尘如许，纷纷牛背，青眼难开。",
            "应物香销，乐天句杳，无限风情成死灰。",
            "都休问，向客边解后，祗好拈杯。"
        ],
        "notes": "",
        "id": "0a5859989a8ad54490afbc70be5a5707"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "此去长安，说似交游，我来自东。",
            "向蒹葭极浦，吟篷泊雨，梧桐孤店，醉帻敧风。",
            "青市生涯，白洲活计，都在水乡鱼稻中。",
            "邮亭上，俯清流长啸，惊起虬龙。",
            "霅山面面迎逢。",
            "便回首旧游云水空。",
            "有连天秋草，寒烟借碧，满城霜叶，落照争红。",
            "六代蜂窠，七贤蝶梦，勾引客愁如酒浓。",
            "人间世，只醉乡堪向，休问穷通。"
        ],
        "notes": "",
        "id": "6db655584f5c6a55c827162fd071cec2"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "落日都门，买得扁舟，乘兴而东。",
            "正苕川半夜，月寒似水，苹洲一路，秋老多风。",
            "携妓溪山，寻春岁月，往事黄粱昨梦中。",
            "高楼上，问何人怀古，湖海元龙。",
            "诸君解后相逢。",
            "更休问奚奴金错空。",
            "向琐窗看镜，鬓无霜白，玉舠挥酒，脸有潮红。",
            "莼美鲈肥，橙香蟹壮，风味不如归兴浓。",
            "明朝去，有西门一水，直与天通。"
        ],
        "notes": "",
        "id": "54e60bf82eeb957a8e61087e63f94b49"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "谁使神州，百年陆沉，青毡未还。",
            "怅晨星残月，北州豪杰，西风斜日，东帝江山。",
            "刘表坐谈，深源轻进，机会失之弹指间。",
            "伤心事，是年年冰合，在在风寒。",
            "说和说战都难。",
            "算未必江沱堪宴安。",
            "叹封侯心在，鱣鲸失水，平戎策就，虎豹当关。",
            "渠自无谋，事犹可做，更剔残灯抽剑看。",
            "麒麟阁，岂中兴人物，不画儒冠。"
        ],
        "notes": "",
        "id": "71a2d319572bc8255654865bada7f6fa"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "记上层楼，与岳阳楼，酾酒赋诗。",
            "望长山远水，荆州形胜，夕阳枯木，六代兴衰。",
            "扶起仲谋，唤回玄德，笑杀景升豚犬儿。",
            "归来也，对西湖叹息，是梦耶非。",
            "诸君傅粉涂脂。",
            "问南北战争都不知。",
            "恨孤山霜重，梅凋老叶，平堤雨急，柳泣残丝。",
            "玉垒胜烟，珠淮飞浪，万里腥风吹鼓鼙。",
            "原夫辈，算事今如此，安用毛锥。"
        ],
        "notes": "",
        "id": "f37c8f309dfd4d5885e9d44f078b8bbc"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "诗不穷人，人道得诗，胜如得官。",
            "有山川草木，纵横纸上，虫鱼鸟兽，飞动毫端。",
            "水到渠成，风来帆速，廿四中书考不难。",
            "惟诗也，是乾坤清气，造物须悭。",
            "金张许史浑闲。",
            "未必有功名久后看。",
            "算南朝将相，到今几姓，西湖名胜，只说孤山。",
            "象笏堆床，蝉冠满座，无此新诗传世间。",
            "杜陵老，向年时也自，井冻衣寒。"
        ],
        "notes": "",
        "id": "641dea497debc2b3b3fd5186bb26fd8a"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "春事方浓，寂寞此君，谁相品题。",
            "到僝桃僽李，鸠边雨急，埋薇瘗药，燕外泥肥。",
            "鸟影舒炎，黄埃涨暑，又过绿阴青子时。",
            "夫然后，向猷家载酒，诩室题诗。",
            "风标如此清奇。",
            "叹世俗炎凉真可悲。",
            "看眼空凡木，云霄直上，心交古干，霜雪相依。",
            "弹压溪山，留连风月，红紫纷纷谁似之。",
            "人间世，这澹中风味，儿辈争知。"
        ],
        "notes": "",
        "id": "56c328f17d85ba5d7fadf52d88376df7"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "为问杜鹃，抵死催归，汝胡不归。",
            "似辽东白鹤，尚寻华表，海中玄鸟，犹记乌衣。",
            "吴蜀非遥，羽毛自好，合趁东风飞向西。",
            "何为者，却身羁荒树，血洒芳枝。",
            "兴亡常事休悲。",
            "算人世荣华都几时。",
            "看锦江好在，卧龙已矣，玉山无恙，跃马何之。",
            "不解自宽，徒然相劝，我辈行藏君岂知。",
            "闽山路，待封侯事了，归去非迟。"
        ],
        "notes": "",
        "id": "795085c31397d2f9e2c9b718cf2fcda3"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "太岁茫茫，犹有归时，我胡不归。",
            "为桂枝关约，十年阙下，梅花梦想，半夜天涯。",
            "婪尾三杯，胶牙一标，节物依然心事非。",
            "长安市，只喧喧箫鼓，催老男儿。",
            "篝灯自理征衣。",
            "正历乱愁肠千万丝。",
            "想椒盘寂寞，空传旧颂，桃符冷落，谁撰新诗。",
            "世事乾忙，人生寡遂，何限春风抛路歧。",
            "身安处，且开眉一笑，何以家为。"
        ],
        "notes": "",
        "id": "4443922d814002ab18604c8c7788d585"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "春为谁来，谁遣之归，挽之不还。",
            "纵小桃秾李，大都寂寞，紫薇红药，未到阑珊。",
            "毕竟须归，何妨小驻，容我一尊烟雨间。",
            "春无语，只游丝舞蝶，懒上杯盘。",
            "故园。",
            "风物班班。",
            "奈声利羁留身未闲。",
            "望归鸿影尽，白云万里，啼鹃声切，落日千山。",
            "春却笑人，年来何事，要得一归如许难。",
            "君知否，百八盘世路，尽在长安。"
        ],
        "notes": "",
        "id": "da364a4340ea73f63c3622a49c92fa01"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "我梦登天，尽把不平，问之化工。",
            "似桂花开日，秋高露冷，梅花开日，岁老霜浓。",
            "如此清标，依然香性，长在凄凉索寞中。",
            "何为者，祗纷纷桃李，占断春风。",
            "一时列鼎分封。",
            "岂猿臂将军无寸功。",
            "想世间成败，不关工拙，男儿济否，只声遭逢。",
            "天曰果然，事皆偶尔，凿井得铜奴得翁。",
            "君归去，但力行好事，休问穷通。"
        ],
        "notes": "",
        "id": "e0e65827cfc891207d5351f6c1810e1f"
    },
    {
        "author": "陈人杰",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "不恨穷途，所恨吾生，不见古人。",
            "似道傍郭泰，品题季伟，舟中谢尚，赏认袁宏。",
            "又似元之，与苏和仲，汲引孙子晁李秦。",
            "今安在，但高风凛凛，坟草青青。",
            "江东无我无卿。",
            "政自要胸中分渭泾。",
            "叹今人荣贵，祗修边幅，斯文寂寞，终欠宗盟。",
            "面蹉长江，目迷东野，却笑韩公接后生。",
            "知音者，恨黄金难铸，清泪如倾。"
        ],
        "notes": "",
        "id": "b15bc2b42d1c1d0af3973e9837d5cd3d"
    }
]