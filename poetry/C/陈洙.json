[
    {
        "author": "陈洙",
        "dynasty": "宋",
        "type": "诗",
        "rhythmic": "",
        "title": "寄唐子方殿院",
        "preface": "",
        "paragraphs": [
            "子方簪笔侍丹墀，忧国忘家世所知。",
            "三谏未终先窜逐，一身虽贱系安危。",
            "火中圭璧含真彩，雪外杉松挺直枝。",
            "荆楚秋风共谁语，劝君频访贾生祠。"
        ],
        "notes": "",
        "id": "a10b40921cd0e6580c4f34fb45c030a3"
    },
    {
        "author": "陈洙",
        "dynasty": "宋",
        "type": "诗",
        "rhythmic": "",
        "title": "游云际山",
        "preface": "",
        "paragraphs": [
            "清晓扪萝踏岭云，寒风飞溜湿衣巾。",
            "上攀霄汉无多地，直视城𬮱几点尘。",
            "古木半阴藏宿雾，山禽相语厌游人。",
            "明年更补闽中吏，来看桃花烂漫春。"
        ],
        "notes": "",
        "id": "b2e62dfef472231b09bf06d7dd855679"
    },
    {
        "author": "陈洙",
        "dynasty": "宋",
        "type": "诗",
        "rhythmic": "",
        "title": "吴耿先生还北山旧居",
        "preface": "",
        "paragraphs": [
            "苍浪两鬓斑，尽意六经间。",
            "有术佐明主，无官归故山。",
            "钓台春水碧，吟榭暮云闲。",
            "见说还家后，重将旧史删。"
        ],
        "notes": "",
        "id": "dd3930d595d0e863c2e85a4a59147d64"
    },
    {
        "author": "陈洙",
        "dynasty": "宋",
        "type": "诗",
        "rhythmic": "",
        "title": "书御史台壁",
        "preface": "",
        "paragraphs": [
            "清朝无事谏书疏，窃禄经年卧直庐。",
            "惆怅平生不如梦，春来三度到溪居。"
        ],
        "notes": "",
        "id": "19d10363c421a974ec37d92f90911343"
    },
    {
        "author": "陈洙",
        "dynasty": "宋",
        "type": "诗",
        "rhythmic": "",
        "title": "靖安寺",
        "preface": "",
        "paragraphs": [
            "处士亡来二百年，故居牢落变祇园。",
            "诗名长共江山在，寃气尚磨星斗昏。",
            "台榭几人留好句，渔樵何处问曾孙。",
            "昔时泉石生涯地，日暮寒云遶寺门。"
        ],
        "notes": "",
        "id": "b7a4199eed4ec8658ffe60a6c79bb0a2"
    }
]