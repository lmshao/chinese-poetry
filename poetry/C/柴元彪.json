[
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "姜林居别业",
        "preface": "",
        "paragraphs": [
            "结庐尘外境，流水绕平田。",
            "三迳故人菊，一池君子莲。",
            "塔悬当户月，钟翳隔溪烟。",
            "自得平生趣，渔竿老渭川。"
        ],
        "notes": "",
        "id": "3a8697bcfeea64917ebb217cd32e201f"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "钱塘怀古",
        "preface": "",
        "paragraphs": [
            "百年朝市旧，登览若为情。",
            "落日铜驼陌，东风夹马营。",
            "路随荆刺断，城与黍离平。",
            "可惜西湖月，烧灯两度晴。"
        ],
        "notes": "",
        "id": "442f8377e58ec8e9fddb1e234f4a6be2"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "丁丑偶成",
        "preface": "",
        "paragraphs": [
            "燕山形势地，从古是京师。",
            "宇宙人俱换，山川影不移。",
            "马谙朝北路，梅报向南枝。",
            "腊尽春来候，荣枯各有时。"
        ],
        "notes": "",
        "id": "c232b3735fb38705fac0d7697f276032"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "别江湖友人",
        "preface": "",
        "paragraphs": [
            "相见还相别，相逢未有期。",
            "田园归去日，风雨正来时。",
            "算驿客程远，牵帆峡路危。",
            "寄书难到处，明月两天涯。"
        ],
        "notes": "",
        "id": "e1ee04173ff09d4a5ad0cc3b3a7705e8"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "僧房夜冷",
        "preface": "",
        "paragraphs": [
            "山冷没禁当，那堪更漏长。",
            "寒欺秋后扇，风试夜来霜。",
            "茭白心如墨，冬青子亦黄。",
            "袛宜煨芋栗，啮引对缁郎。"
        ],
        "notes": "",
        "id": "a4db9ab6d773a867e5b70e9806c6804f"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "游江郎山",
        "preface": "",
        "paragraphs": [
            "世事无情几变迁，郎峰万古只依然。",
            "移来渤海三山石，界断银河一字天。",
            "云卷前川龙挂雨，风生阴洞虎跑泉。",
            "群仙缥缈来笙鹤，石顶天香堕玉莲。"
        ],
        "notes": "",
        "id": "81b7eafb1326684538fad105b21b9ccf"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "及第留吴门访史君黄松冈",
        "preface": "",
        "paragraphs": [
            "西江草木转精神，山谷松冈一样清。",
            "东海拾遗来汲黯，道州谏议得阳城。",
            "棠开春雨花千里，角动姑苏月五更。",
            "笑指齐云天已近，金銮又听玉珂声。"
        ],
        "notes": "",
        "id": "a3499691f971f370cfb9ef788e7f9456"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "登衡山宿上封寺祝融峰",
        "preface": "",
        "paragraphs": [
            "历井扪参上祝融，半空烟霭数声钟。",
            "地连云汉九千丈，天柱东南七十重。",
            "石磴悬崖翻瀑布，海门碾日上高峰。",
            "翛然身世青冥表，俯立雷池看玉龙。"
        ],
        "notes": "",
        "id": "0deb395e053707c5236344733fc84e66"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "别茶陵士友",
        "preface": "",
        "paragraphs": [
            "自来承檄到云州，恰恰星霜又一周。",
            "握手心知千里月，满怀诗思一江秋。",
            "每慙铸错伤完锦，多谢衔杯送别舟。",
            "未说河阳花满县，夜来风雨打田畴。"
        ],
        "notes": "",
        "id": "57a0fbb427f09f51a4a015c88273dd80"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "勉制干姪克家归乡",
        "preface": "",
        "paragraphs": [
            "五年不得共团栾，放浪东吴一苇间。",
            "客路风波如蹈海，人心剑戟甚于山。",
            "逢春回雁南应北，到海归潮去复还。",
            "今是昨非浑一梦，庭柯园菊可怡颜。"
        ],
        "notes": "",
        "id": "4c16291ea6a903a4ef3d07ae516f63f0"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "秋日江郎道中",
        "preface": "",
        "paragraphs": [
            "豆花疏雨浥轻埃，野店新凉入酒杯。",
            "草带淡烟栖古道，树含断霭翳荒台。",
            "湖光隠见萍分合，山色有无云去来。",
            "满眼秋光无尽意，三峰万古碧崔嵬。"
        ],
        "notes": "",
        "id": "9b663b4fd5e5ce262e72fca2b8892ce7"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "和同年徐清溪韵",
        "preface": "",
        "paragraphs": [
            "深隠柯云第几峰，一庭春草绿丛丛。",
            "西风白发催人老，少日青袍与子同。",
            "买犊只因耕荦确，拂龟何必问穷通。",
            "蔗浆一洗相如渴，頼有新诗送远鸿。"
        ],
        "notes": "",
        "id": "301b70185ac713e3301b31983d7133b0"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "寄括苍李察院",
        "preface": "",
        "paragraphs": [
            "武夷山下棹归舠，九曲萦纡涨碧桃。",
            "两字功名如草芥，十年身世付蓬蒿。",
            "广陵古调知音少，柯洞残棋不著高。",
            "今日孤忠在何许，挑灯自读楚人骚。"
        ],
        "notes": "",
        "id": "9a9ae2ea11bf1a5fbf1ccda76a1faf92"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "和僧啸云双插法藏寺韵",
        "preface": "",
        "paragraphs": [
            "我来扣角二峰前，此寺因知五百年。",
            "草木尚涵唐雨露，钟鱼犹镇宋山川。",
            "世情苍狗浮云外，客思孤鸿落日边。",
            "闲拂旧题追往事，我须僧发两皤然。"
        ],
        "notes": "",
        "id": "304dd0a7e339a2dfff9cc6921a33b407"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "和僧彰无文送兰花韵",
        "preface": "",
        "paragraphs": [
            "脱簪归隠白云深，不逐时芳事枉寻。",
            "闲向草亭图太极，重盟莲社续东林。",
            "春风分到灵均种，臭味如同惠远心。",
            "一卷离骚清彻骨，跫然空谷足徽音。"
        ],
        "notes": "",
        "id": "1a27092374e6940ae138221b3ec51606"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "和克家姪谢周凤隠雪中留宿韵",
        "preface": "",
        "paragraphs": [
            "遥指龟峰拟问津，芒鞋踏碎玉嶙峋。",
            "去程暮雪留行客，回首春风有故人。",
            "三酌茅柴斟白堕，一炉榾柮当乌薪。",
            "饶他势利相倾绝，管鲍交情正在贫。"
        ],
        "notes": "",
        "id": "20f388f3a32e01a3f5a3a351056a9ac4"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "和姜元哲中秋有感韵",
        "preface": "",
        "paragraphs": [
            "乌飞兔走两悠悠，世事惊心易白头。",
            "月影空余圆缺恨，人心不尽古今愁。",
            "江流东去波涛险，王气南收草树秋。",
            "回首夕阳亭上望，青山一发渺神州。"
        ],
        "notes": "",
        "id": "06cd1d909693454db2897d76b438c028"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "游璩源寺和韵",
        "preface": "",
        "paragraphs": [
            "游人剔藓认坚珉，谁是开山第一人。",
            "知有法𬤇留虎锡，元来璩叟是龙神。",
            "云屏翠列悬崖树，雪瀑声飞断壑津。",
            "又见生公重说法，祖师岩下草长春。"
        ],
        "notes": "",
        "id": "49f42ea3e1126a4974368f7b333a70cb"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "送刚中兄之官山阴",
        "preface": "",
        "paragraphs": [
            "为爱鹅池可禊兰，朅来松下驻吟鞍。",
            "一家昆弟皆台宪，两世翁孙此县官。",
            "风渡潮声来海口，雁将秋色下长安。",
            "白云凝𥩟山阴近，笑策潘舆奉母欢。"
        ],
        "notes": "",
        "id": "1c53b775fab93aa4c6bb042f8dccdf7e"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "饯吉甫弟之维扬别驾",
        "preface": "",
        "paragraphs": [
            "风樯留燕暮呢喃，行李催程春又三。",
            "幕府来迎晁别驾，油幢曾识李淮南。",
            "江都今古英雄会，宇宙中间化育参。",
            "见说监州簪芍药，早乘华步趣朝骖。"
        ],
        "notes": "",
        "id": "49ec59f68b0b2ac3ec50006cd5984a81"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "观梅",
        "preface": "",
        "paragraphs": [
            "冷蘂疏花带晓寒，骚翁白首淡相看。",
            "风饕雪虐天地闭，皦皦孤芳良独难。"
        ],
        "notes": "",
        "id": "d61f162fc7f29fd457d542d26e4cdf08"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "沤麻",
        "preface": "",
        "paragraphs": [
            "金鞍玉勒绮罗茵，梦寐何缘到老身。",
            "辛苦沤麻补衾铁，谁知布缕又频征。"
        ],
        "notes": "",
        "id": "045e6ca78c0013203ae2f6b1c9b8b8c8"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "灌花",
        "preface": "",
        "paragraphs": [
            "小圃辛勤植众芳，年年雨露借恩光。",
            "近来天意高难问，抱瓮从朝到夕阳。"
        ],
        "notes": "",
        "id": "b4ddffa577cafd5079d8e98f24866673"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "里社",
        "preface": "",
        "paragraphs": [
            "涤灶炮牲献腯肥，一巵滴酹纸钱飞。",
            "提壶挈馌分肴酒，村北村南祭社归。"
        ],
        "notes": "",
        "id": "5263a6eae2372686710ec6e9d83e2993"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "上中斋相公",
        "preface": "",
        "paragraphs": [
            "年年长是客天涯，几向天涯梦到家。",
            "归到故家无一字，兔葵鶑粟正开花。"
        ],
        "notes": "",
        "id": "35f9c7b1257163a72d926b4a2da9fea1"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "和周凤隠止酒韵",
        "preface": "",
        "paragraphs": [
            "邃古奠堪舆，狉狉群鹿豕。",
            "由蒙以至需，生人饮食始。",
            "世值勋华初，人文日以起。",
            "民用非酒醴，无以供祭祀。",
            "溯求饮之源，日星著经史。",
            "礼乐所以兴，寓意乎樽簋。",
            "不讲乡饮仪，孰序燕毛齿。",
            "不歌既醉篇，孰颂太平美。",
            "时哉世味醇，泰和其在是。",
            "人情纵则流，此弊何涯涘。",
            "鲁薄攻邯郸，商湎祸妲己。",
            "歌沈玉树荒，舞罢花钿委。",
            "鸩毒死宴安，惜不慎坤履。",
            "繁华有憔悴，高台倏荆杞。",
            "恭惟崇伯子，垂训在恶旨。",
            "戒荒明圣事，榷酤非所弛。",
            "再挽浇漓俗，追轶鸿蒙轨。",
            "宴乐止污杯，熙熙大庭氏。",
            "展也漉酒人，赋诗聊自止。",
            "千古独醒魂，抚掌汨罗水。"
        ],
        "notes": "",
        "id": "9838253e4e33074b5cf41a59a7bbc624"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "纸帐吟",
        "preface": "",
        "paragraphs": [
            "有斐楮先生，复冒逈襟度。",
            "澡身清泚泉，被世轶于布。",
            "置之山斋中，朔风岁云暮。",
            "无分媚其奢，可宝色惟素。",
            "愧彼锦步障，荣华尘一聚。",
            "永此雪霜洁，不识羔羊污。",
            "影横月窗梅，香透地炉芋。",
            "道人何太寂，新故谩纳吐。",
            "勿为袁卧高，勿为庄梦栩。",
            "愿均燠寒心，以散隆寒沍。"
        ],
        "notes": "",
        "id": "a78433acebcfa9ed422556ca0f8d1e38"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "同朱山长游江郎",
        "preface": "",
        "paragraphs": [
            "屭赑开天风，三峰互参峙。",
            "一如植躬圭，两峰拱而侍。",
            "削玉石为笔，书空云作纸。",
            "岚光动九天，翠色照千里。",
            "上有碧玉莲，中有黄金鲤。",
            "壁界一字天，松老千年乳。",
            "鹰旋磨云根，虎跑流石髓。",
            "禅师久入定，色相如不死。",
            "灵石剖鸿荒，开山自晋始。",
            "威显三直神，肸蚃百世祀。",
            "劫风俄扇扬，梵宇忽颓圮。",
            "僧来自怀玉，被荆营故址。",
            "笙鹤宴群仙，钟鱼饭德士。",
            "佳客贲而思，空谷跫然喜。",
            "一筇事幽讨，万象归俯视。",
            "山茗澹以清，村醪薄而旨。",
            "对弈覆危枰，投壶响飞矢。",
            "盘桓苍翠间，酬酢笑谈里。",
            "欹枕自逍遥，凭阑时徙倚。",
            "泉琴浣我心，松筝清我耳。",
            "庐山乐天翁，敬亭谪仙子。",
            "今昔虽殊时，其乐亦如此。",
            "留为他日观，岁月端可纪。"
        ],
        "notes": "",
        "id": "6a828c8c0c2b2da279961b6ab09f655d"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "人心吟",
        "preface": "",
        "paragraphs": [
            "长江万顷深，风静波自止。",
            "人心仅一寸，日夜风波起。",
            "桑田倏沧海，汩没势未已。",
            "安得今人心，常如古井水。"
        ],
        "notes": "",
        "id": "b359d93dc8eb6646da0eaff90d2f866f"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "老农吟",
        "preface": "",
        "paragraphs": [
            "袯襫田家翁，矍铄须眉白。",
            "问渠年几许，不记年庚甲。",
            "自言身世居此村，三十得儿儿复孙。",
            "伤哉儿孙已露电，朝昏只影空断魂。",
            "生来只是种田土，田土祇今易几主。",
            "乡村成败历能言，英雄磨灭不知数。",
            "尽日垄亩力耕耘，饷馌炊舂倩比邻。",
            "归来薄暮饭牛罢，索绹织屦宵犹勤。",
            "吁嗟兮，既绝望乎鸠杖与糜粥，曾不见富人之哀我茕独。",
            "但愿年丰醉鸡豚，重见太平死亦足。",
            "纵如颜都尉、马伏波，老来恩宠成蹉跎。",
            "蚁穴一梦今如何，贫富夭寿总如此。",
            "我莫愁，君莫喜，好将荣辱哀乐、是非得失付与东流水。"
        ],
        "notes": "",
        "id": "a5169844f17f0709502003c0e507bdd4"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "宝镜吟",
        "preface": "",
        "paragraphs": [
            "荆山已童若耶涸，若耶可采山可凿。",
            "金精少皡不敢秘，鉴坏飞就欧冶错。",
            "祝融煽焰千丈芒，玄冥洗光万里烁。",
            "冷侵鸾镜影自舞，泓澈鬼神胆欲落。",
            "圆象曜灵绛气浮，玉台悬处风飕飕。",
            "山人一玩一心骇，毛骨竦竖难𥩟留。",
            "直征千金就我卖，拂拭高堂向人挂。",
            "我行镜中人亦行，我拜镜中人亦拜。",
            "向前试问镜中人，一我何缘有两身。",
            "知是傍人知是我，一笑问君谁假真。",
            "人在镜中亦一笑，惟我与君同一照。",
            "照人照我休照形，照出人心方是明。"
        ],
        "notes": "",
        "id": "c4e191a3a545f4958167ea4ef3c33ccd"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "击壤歌",
        "preface": "",
        "paragraphs": [
            "击壤歌，击壤歌，仰观俯察如吾何。",
            "西海摩月镜，东海弄日珠。",
            "一声长啸天地老，请君听我歌何如。",
            "君不见丹溪牧羊儿，服苓餐松入金华。",
            "又不见武陵捕鱼者，舣舟绿岸访桃花。",
            "高人一去世运倾，或者附势类饥鹰。",
            "况是东方天未白，非鸡之鸣苍蝇声。",
            "朝集金张暮许史，蠛蠓镜里寄死生。",
            "犀渠象弧谐时好，干将镆铘埋丰城。",
            "失固不足悲，得亦不足惊。",
            "秋花落后春花发，世间何物无枯荣。",
            "十年漂泊到如今，一穷殆尽猿投林。",
            "平生舒卷云无心，仪舌纵存甘喑喑。",
            "噫吁嘻！豪猪靴，青兕裘，一谈笑顷即封侯。",
            "后鱼才得泣前鱼，予之非恩夺非雠。",
            "眼前富贵须年少，吾将老矣行且休。",
            "休休休，俯视八尺躯，沧海渺一粟。",
            "忆昔垂九龄，牵衣觅李栗。",
            "回头华发何萧萧，百年光阴如转烛。",
            "乃歌曰：不编茅兮住白云，不脱蓑兮卧黄犊。",
            "仰天拊缶兮呼乌乌，手持鸱夷兮荐醽醁。",
            "乃赓载歌曰：招夷齐兮采薇，拉园绮兮茹芝。",
            "折简子陵兮羊裘披，移文灵均兮佩琼枝。",
            "敢问诸君若处庙廊时，食前方丈、侍妾数百得志为之而弗为。"
        ],
        "notes": "",
        "id": "8a96c41b1ae69f08789075797665ba5e"
    },
    {
        "author": "柴元彪",
        "dynasty": "宋",
        "type": "诗",
        "rhythmic": "",
        "title": "送姪一斋游武林",
        "preface": "",
        "paragraphs": [
            "舸鹢退飞杭不鱼，沧海翻覆桑田墟。",
            "长安草木成焦枯，黯黯落日栖平芜。",
            "凄凉往事增欷歔，子长一部太史书。",
            "寄在名山大泽区，之子安肯侣樵渔。",
            "有琴一张酒一壶，胸中云梦八九潴。",
            "啮雪奔电千里途，大鹏击水九万图。",
            "十年骑鹤来上都，宫鶑陌燕相喧呼。",
            "回首一梦今何如，太行羊肠九折迂。",
            "出门欲往如挛拘，顾予老矣仆马痡。",
            "甘心首阳采薇夫，之子春风曳长裾。",
            "西湖为我问讯学士苏，孤山为我起居处士逋。",
            "二仙笑我犹故吾，杨柳黯淡梅花癯。",
            "之子此行出有车，抱材珍重如璠玙。",
            "青萍出匣蛟可屠，白发倚门望不孤。",
            "不妨早赋归来乎，归来兮，老莱斑衣膝下相欢娱。"
        ],
        "notes": "",
        "id": "06e2bac74bc60c976bec4afe5efef643"
    },
    {
        "author": "柴元彪",
        "dynasty": "宋",
        "type": "词",
        "rhythmic": "唱金缕・贺新郎",
        "title": "",
        "preface": "",
        "paragraphs": [
            "春到云中早。",
            "恰梅花、雪后□□，锁窗寒悄。",
            "鼓吹喧天灯市闹，在处鳌山蓬岛。",
            "正新岁、金鸡唱晓。",
            "一点魁星光焰里，这水晶、庭院知多少。",
            "鸣凤舞，洞箫袅。",
            "太平官府人嘻笑。",
            "道紫微、魁星聚会，参差联照。",
            "借地栽花河阳县，桃李芳菲正好。",
            "暖沁入、东风池沼。",
            "百里楼台天不夜，看祥烟、瑞谒相缭绕。",
            "生意满，翠庭草。"
        ],
        "notes": "",
        "id": "a83b9ce7a63b8ed9ddd3658c68ba0e6a"
    },
    {
        "author": "柴元彪",
        "dynasty": "宋",
        "type": "词",
        "rhythmic": "惜分飞",
        "title": "",
        "preface": "",
        "paragraphs": [
            "候馆天寒灯半灭。",
            "对着灯儿泪咽。",
            "此恨难分说。",
            "能禁几度黄花别。",
            "乍转寒更敲未歇。",
            "蛩语更添凄恻。",
            "今夜归心切。",
            "砧声敲碎谁家月。"
        ],
        "notes": "",
        "id": "fd94331ec37c8d14f32ba9648e101e28"
    },
    {
        "author": "柴元彪",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "秋云元自无心，那曾系得归心住。",
            "阳关酒尽，灞桥人远，也须别去。",
            "□□□□，□□□□，□□□□。",
            "有哀雁声声，愁蛩切切，悄悄地、听人语。",
            "回首琵琶旧恨，叹西风、□兴如许。",
            "江左百年，风流云散，不堪重举。",
            "怎得归来，樵歌互答，自相容与。",
            "又何须□□，三五蟾光，重阳风雨。"
        ],
        "notes": "",
        "id": "5638b38d11cb3f0ded93059fe0f425b9"
    },
    {
        "author": "柴元彪",
        "dynasty": "宋",
        "type": "词",
        "rhythmic": "海棠春",
        "title": "",
        "preface": "",
        "paragraphs": [
            "阳关可是登高路。",
            "算到底、不如归去。",
            "时节近中秋，那更黄花雨。",
            "酒病恹恹，羁愁缕缕。",
            "且是没人分诉。",
            "何似白云深，更向深深处。"
        ],
        "notes": "",
        "id": "969afc561755fbb6a36222d8e5d6356f"
    },
    {
        "author": "柴元彪",
        "dynasty": "宋",
        "type": "词",
        "rhythmic": "苏幕遮",
        "title": "",
        "preface": "",
        "paragraphs": [
            "晚晴初，斜照里。",
            "远水连天，天外帆千里。",
            "百尺高楼谁独倚。",
            "滴落梧桐，一片相思泪。",
            "马又嘶，风又起。",
            "断续寒砧，又送黄昏至。",
            "明月照人人不睡。",
            "愁雁声声，更切愁人耳。"
        ],
        "notes": "",
        "id": "8f07eed063dd88c2eaf135f36ea66807"
    },
    {
        "author": "柴元彪",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "去年走马章台路，送酒无人，寂寞黄花雨。又是重阳秋欲暮，西风此恨谁分付。",
            "无限归心归不去，却梦佳人，约我花间住。蓦地觉来无觅处，雁声叫断潇湘浦。"
        ],
        "notes": "",
        "id": "80b52b9937f8b0230c65b93791afc9c6"
    },
    {
        "author": "柴元彪",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "浅柳平芜，乱烟疏雨。",
            "雁声叫彻芦花渚。",
            "亭前落叶又西风，断送离怀无著处。",
            "切切归期，盈盈尺素。",
            "断魂正在西兴渡。",
            "满船空载暮愁来，潮头一吼推将去。"
        ],
        "notes": "",
        "id": "70d2fef78339c0a86cb96d9645863135"
    },
    {
        "author": "柴元彪",
        "dynasty": "宋",
        "type": "词",
        "rhythmic": "高阳台",
        "title": "",
        "preface": "",
        "paragraphs": [
            "丹碧归来，天荒地老，骎骎华发相催。",
            "见说钱塘，北高峰更崔嵬。",
            "琼林侍宴簪花处，二十年、满地苍苔。",
            "倩阿谁，为我起居，坡柳逋梅。",
            "凄凉往事休重省，且凭阑感慨，抚景衔杯。",
            "冷暖由天，任他花谢花开。",
            "知心只有西湖月，尚依依、照我徘徊。",
            "更多情，不间朝昏，潮去潮来。"
        ],
        "notes": "",
        "id": "47382b62f90bb560ee57897f88d8928f"
    }
]