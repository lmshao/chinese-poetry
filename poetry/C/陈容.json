[
    {
        "author": "陈容",
        "dynasty": "宋",
        "type": "诗",
        "rhythmic": "",
        "title": "题浯溪中兴颂二首  其一",
        "preface": "",
        "paragraphs": [
            "银旗金甲渡巴西，灵武城楼已万几。",
            "一札祗闻元帅命，五牋合待使臣归。",
            "未闻请表更追表，且看黄衣换紫衣。",
            "天性非由人伪灭，何缘尚父结张妃。"
        ],
        "notes": "",
        "id": "360579bbf84af88b5772c0d4ff99d537"
    },
    {
        "author": "陈容",
        "dynasty": "宋",
        "type": "诗",
        "rhythmic": "",
        "title": "题浯溪中兴颂二首  其二",
        "preface": "",
        "paragraphs": [
            "六等胜如诛独柳，二张纵活亦何颜。",
            "太师死后犹书法，水部刑章托颂间。",
            "最忆海青投乐器，绝怜甄济隠青山。",
            "中兴碑下奸臣惧，天道何尝不好还。"
        ],
        "notes": "",
        "id": "486d6df4e57f616ad7acb4dcfbf85a29"
    },
    {
        "author": "陈容",
        "dynasty": "宋",
        "type": "诗",
        "rhythmic": "",
        "title": "题灵丰庙壁",
        "preface": "",
        "paragraphs": [
            "紫马仙人跨白犀，繙经台映钓鱼矶。",
            "千年老树风雷坼，独有红泉洗断碑。"
        ],
        "notes": "",
        "id": "a36daeccdcd1b4196700e699cd585cff"
    },
    {
        "author": "陈容",
        "dynasty": "宋",
        "type": "诗",
        "rhythmic": "",
        "title": "为人赋横舟二首  其一",
        "preface": "",
        "paragraphs": [
            "古悲歌，泪如血，渡河无船气欲绝。",
            "古非歌，泪如泉，河激汤汤声彻天。",
            "峨舸大艑载琛贝，锦缆迷楼催管弦。",
            "人生苦乐不相等，风波血刃蛟流涎。",
            "神虺九首能三足，巨鼇触怒群帝迁。",
            "纵有扁舟竟何往，乘桴意在沧洲上。",
            "祇缘辙朽无人知，入海居夷每惆怅。",
            "三间破屋名横舟，三呼不答江水流。",
            "一帆径渡溯天去，不系斜阳古渡头。"
        ],
        "notes": "",
        "id": "b146376992c4afbf80d07a88629b9184"
    },
    {
        "author": "陈容",
        "dynasty": "宋",
        "type": "诗",
        "rhythmic": "",
        "title": "为人赋横舟二首  其二",
        "preface": "",
        "paragraphs": [
            "黄头子，捩柁听吾语。",
            "三老驾三翼，叠鼓峭帆看风色。",
            "一千水，归黄河，世无客星泛灵槎。",
            "恒河水，波斯匿王母将去，六十年间成坏故。",
            "性无生灭河水似，黄面瞿昙以筏谕。",
            "长淮水，一箭许，边城白骨多于土。",
            "年年调舟已成泥，寿蔡孤城付朝暮。",
            "岷江汉源天上来，一夕不保如风埃。",
            "重庆今为天下首，汉中不复言规恢。",
            "朽木为舟土为楫，白波如山水皆立。",
            "当时商家畚筑子，梦里撑船济川去。",
            "只今无梦岂无舟，水浅都非泊舟处。"
        ],
        "notes": "",
        "id": "e87ae352e5730729cbd591921cbd0460"
    },
    {
        "author": "陈容",
        "dynasty": "宋",
        "type": "诗",
        "rhythmic": "",
        "title": "题云龙图",
        "preface": "",
        "paragraphs": [
            "骑元气，游太空。",
            "普厥施，收成功。",
            "抉河汉，触华嵩。"
        ],
        "notes": "",
        "id": "347bec649ed67631f9644f1a8a29b437"
    }
]