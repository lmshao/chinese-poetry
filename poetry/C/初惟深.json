[
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "过黯淡滩",
        "preface": "",
        "paragraphs": [
            "溪流怪石碍通津，一一操舟若有神。",
            "自是世间无妙手，古来何事不由人。"
        ],
        "notes": "",
        "id": "7f4c884678070445becccba4a4c90811"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "呈荆公",
        "preface": "",
        "paragraphs": [
            "年来身计欲何为，跌宕无成一轴诗。",
            "懒把行藏问詹尹，愿将生死遇秦医。",
            "丹青效虎留心拙，斤匠良工入手迟。",
            "此日知音堪属意，枯桐正在半焦时。"
        ],
        "notes": "",
        "id": "916178dbab3f469a9b295df88d872881"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "游园不遇主人题壁",
        "preface": "",
        "paragraphs": [
            "何年突兀庭前石，昔日何人种松柏。",
            "乘兴闲来就榻眠，一枕春风君莫惜。",
            "城西今古阳山色，城中谁有千年宅。",
            "往来何必见主人，主人自是亭中客。"
        ],
        "notes": "",
        "id": "86d9c1a0121a33effe33769b434465ab"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "绝句",
        "preface": "",
        "paragraphs": [
            "多年不见玉川翁，今日相逢小榭东。",
            "依旧清凉无长物，只余松桧养秋风。"
        ],
        "notes": "",
        "id": "493cf9a380efc0f4d8b45881ca600587"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "谒荆公不遇",
        "preface": "",
        "paragraphs": [
            "春江渺渺抱墙流，烟草茸茸一片愁。",
            "吹尽柳花人不见，春旗催日下城头。"
        ],
        "notes": "",
        "id": "11b0673d92c7fa7d367b94db52082c37"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "挽张几道",
        "preface": "",
        "paragraphs": [
            "吴郡声名顾与张，龙门当日共升堂。",
            "青衫始见登华省，丹旐俄闻入故乡。",
            "含泪孤儿生面垢，断肠慈母满头霜。",
            "嗟君十载人间事，不及南柯一梦长。"
        ],
        "notes": "",
        "id": "9ebc1e840d9b31be55d11f4b7d897b19"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "和吴门章太守五日宴九老于广华诗",
        "preface": "",
        "paragraphs": [
            "使君萧洒上宾闲，金地无人昼敞关。",
            "风静箫声来世外，日长仙境在人间。",
            "诗成郢客争挥翰，曲罢吴姬一破颜。",
            "此节东南无此会，高名千古映湖山。"
        ],
        "notes": "",
        "id": "44894f63b8df2d544da819135408d561"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "红梅",
        "preface": "",
        "paragraphs": [
            "清香皓质世称奇，谩作轻红也自宜。",
            "紫府与丹来换骨，春风吹酒上凝脂。",
            "直教腊雪无藏处，只恐朝云有散时。",
            "溪上野桃何足种，秦人应独未相知。"
        ],
        "notes": "",
        "id": "d0c8646a5602da5d20efa11380198fa0"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "古柏",
        "preface": "",
        "paragraphs": [
            "四边乔木尽儿孙，曾见吴宫几度春。",
            "若使当时成大厦，也应随例作埃尘。"
        ],
        "notes": "",
        "id": "3b9a98a26a23228f4a7365dd70b7f75f"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "虎丘",
        "preface": "",
        "paragraphs": [
            "晋人事高旷，所得多奇僻。",
            "云岩佛子庐，曾为二王宅。",
            "当时槃乐地，俯仰成今昔。",
            "林泉亦余好，徘徊想遗迹。",
            "那知非昔人，复作登临客。"
        ],
        "notes": "",
        "id": "45573097e3ab966148522bacbfac732f"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "剑池",
        "preface": "",
        "paragraphs": [
            "云崖倚天开，苍渊下澄澈。",
            "世传灵剑飞，山石千丈裂。",
            "神踪去不返，今作蛟龙穴。",
            "是非漭难诰，岁久多异说。",
            "惟当清夜来，静赏潭上月。"
        ],
        "notes": "",
        "id": "97d7f75a02f77120815a38b9ed9c5b13"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "千人石",
        "preface": "",
        "paragraphs": [
            "生公天人师，讲法花雨堕。",
            "当时听法众，片石千人坐。",
            "山祇常护持，山鸟不敢污。",
            "野人心茫然，傲荡多酒过。",
            "醉来不肯归，石上看云卧。"
        ],
        "notes": "",
        "id": "86fbb6b85fe202b867779bf09f3ebfa0"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "程公辟留客开元饮  其一",
        "preface": "",
        "paragraphs": [
            "昼锦新坊路稍西，兴来携客就僧扉。",
            "樽前倒玉清无比，笔下铿金妙欲飞。",
            "篮舆直须乘月去，榜歌时听采菱归。",
            "流传白雪吴城满，顿觉炎歊一夕微。"
        ],
        "notes": "",
        "id": "b89f58f7c33ab71f40aed5f18b1f8b54"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "程公辟留客开元饮  其二",
        "preface": "",
        "paragraphs": [
            "仙老论文小往还，多才令尹独能攀。",
            "携觞步入千做界，借榻清临一水间。",
            "笑语不惊沙鸟去，襟怀犹过野僧闲。",
            "城中此地无人爱，坐对西南见好山。"
        ],
        "notes": "",
        "id": "520927173dec7fde9b426d96bb734aa8"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "牡丹",
        "preface": "",
        "paragraphs": [
            "嫚黄妖紫间轻红，谷雨初晴早景中。",
            "静女不言还爱日，彩云无定只愁风。",
            "炉烟坐觉沈檀薄，妆面回看粉黛空。",
            "此别又须经岁月，酒阑携烛绕芳丛。"
        ],
        "notes": "",
        "id": "d1030160e33cc030fed28965a1632a2e"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "雪",
        "preface": "",
        "paragraphs": [
            "剪水飞花着地干，世间颜色比应难。",
            "谢家儿女空才思，只作因风柳絮看。"
        ],
        "notes": "",
        "id": "582744d0c8e8724d9867ef592d8c4ff1"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "渔父",
        "preface": "",
        "paragraphs": [
            "一叶生涯逐浪流，悠悠生事共萍浮。",
            "蓑披残雪湘江晚，钩拂红尘渭水秋。",
            "买酒解衣杨柳岸，得鱼吹火荻芦洲。",
            "兴阑却返扁舟去，半掩柴门古渡头。"
        ],
        "notes": "",
        "id": "b6a537da5b4e700ebe3a3661e3f879a5"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "赠黄君俞",
        "preface": "",
        "paragraphs": [
            "紫书夕降御床边，门下褒衣绕数千。",
            "捧檄喜随亲色动，授经荣胜主恩偏。",
            "相如好赋真童子，贾谊多才患少年。",
            "道在不须忧绛灌，一时卿相尽知贤。"
        ],
        "notes": "",
        "id": "775a2225c482d9c0946386d87575536a"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "舟下建溪",
        "preface": "",
        "paragraphs": [
            "客航收浦月昏黄，野店无灯欲闭门。",
            "半出岸汀枫半死，系舟犹有去年痕。"
        ],
        "notes": "",
        "id": "f879bc0b0a96d62d762b1af827a06b3b"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "过无为吴氏园池",
        "preface": "",
        "paragraphs": [
            "傍水寻幽径，青林昼掩扉。",
            "杨花入竹静，鸟影度塘稀。",
            "石好频移坐，波清任濯衣。",
            "沙鸥如有意，一一近人飞。"
        ],
        "notes": "",
        "id": "adce064bf1ade29e4d9558088b830636"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "都下寄友人叶褧之",
        "preface": "",
        "paragraphs": [
            "朝车皆有从，暮辙各有投。",
            "茫茫声利区，贱客难独留。",
            "岂无平生交，音容杳南州。",
            "幽怀欲有诉，寤寐不可求。",
            "追我夙昔欢，负子今日游。",
            "勉矣尚有适，所困非所羞。"
        ],
        "notes": "",
        "id": "25fe64a91d1f5529321d98637cce4499"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "依韵答杨起公见寄",
        "preface": "",
        "paragraphs": [
            "释卷趋南亩，霜风报获时。",
            "不才谋事拙，寸禄及亲迟。",
            "通塞终难问，短长今自知。",
            "何年得乘兴，闲趁逸人期。"
        ],
        "notes": "",
        "id": "6c087c6f49e36aaf2cf6c7b03ebd7baf"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "答公权晚春",
        "preface": "",
        "paragraphs": [
            "林圃芳菲尽，空阴绕院青。",
            "风条初脱絮，露沼欲生萍。",
            "地僻春犹冷，门闲昼亦扃。",
            "临杯学强醉，怀抱只常醒。"
        ],
        "notes": "",
        "id": "2f5710164df066b7068d9da502b32e29"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "题九华阁",
        "preface": "",
        "paragraphs": [
            "斗起喧卑地，尘埃不入颜。",
            "微寻清昼梦，静看别州山。",
            "隐几孤鸿没，调琴远鹤完还。",
            "何时了吾事，来此伴君闲。"
        ],
        "notes": "",
        "id": "66fac1d6e82fdc5b6f8184dfb6c33e1b"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "题公权壁",
        "preface": "",
        "paragraphs": [
            "绕舍清阴白昼寒，野情晴喜到门阑。",
            "陶潜岁计惟栽菊，楚客家风只种兰。",
            "雨过落花粘履舄，日长轻絮点杯盘。",
            "明年官满君须去，此地应难得此欢。"
        ],
        "notes": "",
        "id": "2d69a2a6d0a789d8c30ee293a8e62850"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "书通德官舍壁",
        "preface": "",
        "paragraphs": [
            "楚水分墙北，闽溪出舍东。",
            "冷云秋欲雪，高木昼常风。",
            "冠盖人声绝，音书鸟道通。",
            "如何阮家子，平地哭涂穷。"
        ],
        "notes": "",
        "id": "179451c8508c2f701853b648725f792a"
    },
    {
        "author": "初惟深",
        "dynasty": "宋",
        "type": "诗",
        "rhythmic": "",
        "title": "明教院",
        "preface": "",
        "paragraphs": [
            "宝刹临苍峡，门迎万里船。",
            "湍声沉鸟语，岸沫拥蛟涎。",
            "朝供收崖栗，宵瓶煮石泉。",
            "平生林壑趣，向此合留连。"
        ],
        "notes": "",
        "id": "7c5c4b99378d465860f68071d4e039ed"
    }
]