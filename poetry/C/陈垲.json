[
    {
        "author": "陈垲",
        "dynasty": "宋",
        "type": "诗",
        "rhythmic": "",
        "title": "出郊观稼",
        "preface": "",
        "paragraphs": [
            "数月两出郊，劝农复观稼。",
            "始言麦垄春，今已稻畦夏。",
            "女红彩纴余，丁黄耘耔暇。",
            "暄凉虽不齐，晴雨倏忽乍。",
            "百丰未为多，一歉诚所怕。",
            "蠲逋广上恩，平粜裁米价。",
            "毫发可及民，岂不念夙夜。",
            "昔有王长官，筑堰它山下。",
            "惠利久益博，神灵此其舍。",
            "泓深或龙蛰，坚屹无蚁罅。",
            "定为三七分，酾为数十汊。",
            "石梁贯云涛，谁敢著足跨。",
            "流沙从何来，疑有物驱驾。",
            "人力几淘浚，壅淤仍障坝。",
            "旦功终此惠，去沙而变化。",
            "视古谁比方，郑白其流亚。"
        ],
        "notes": "",
        "id": "a0ab891bb5bd173d037c288eaff2a9dc"
    },
    {
        "author": "陈垲",
        "dynasty": "宋",
        "type": "诗",
        "rhythmic": "",
        "title": "极目亭",
        "preface": "",
        "paragraphs": [
            "谁知极目名亭意，不在登临与品题。",
            "天地两间同汗漫，江淮一水自东西。",
            "惊栖何日能归雁，灵异当年任照犀。",
            "万境尽从心上化，静参飞跃悟端倪。"
        ],
        "notes": "",
        "id": "67fedab448706075296e1d2f5ee55b7f"
    },
    {
        "author": "陈垲",
        "dynasty": "宋",
        "type": "诗",
        "rhythmic": "",
        "title": "怀古堂和陈梦斗诗",
        "preface": "",
        "paragraphs": [
            "蛾眉亭下路，舟楫几经过。",
            "晚识黄山面，新添白发多。",
            "学仙徒化鹤，病偻喜名驼。",
            "四上江湖请，金章许换蓑。"
        ],
        "notes": "",
        "id": "bc7f6607ff6598518dee493680e595e1"
    }
]