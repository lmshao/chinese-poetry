[
    {
        "author": "陈象舆",
        "dynasty": "宋",
        "type": "诗",
        "rhythmic": "",
        "title": "题义门胡氏华林书院",
        "preface": "",
        "paragraphs": [
            "孝弟扬芳累世传，书斋云锁碧峰前。",
            "轩窗翠滴松筠接，砌槛清涵水石连。",
            "旌表华门诚积善，褒崇合族悫敦贤。",
            "义高管郑徽猷远，名重曾颜德行全。",
            "弟姪登科当景运，公卿记美会佳篇。",
            "华林胜概终寻访，旧约依依已数年。"
        ],
        "notes": "",
        "id": "0a7cdcefe98bb6c91dec302daf8e91c0"
    }
]