[
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "我思古人",
        "preface": "",
        "paragraphs": [
            "繄古人之寥寥兮，夫何思之弗谖。",
            "蹇余生之独后兮，曾不得与之周旋。",
            "旷斯世而勿见兮，故增欷而永叹。",
            "抚遗籍而玄览兮，幸所闻之可尊。",
            "彼丹心之耿著兮，谅虽亡而实存。",
            "苟溯风而遐契兮，尚何有于古今。",
            "览元化兮无穷，感徂景兮如驶。",
            "余髪兮种种，余怀兮亹亹。",
            "驷黄虬兮遐征，仰超然之高轨。",
            "猗圣言兮如天，至道兮如海。",
            "超鸿蒙兮何极，窥浩茫兮无涘。",
            "孰导余以正适兮，遵坦涂而容曳。",
            "惟谅友之昭昭，庶订余之愦愦。",
            "呜呼噫嘻，古之人兮，惠我无疆。",
            "忽不见兮心之伤，余之思兮曷云其忘。",
            "往者不可及，来者犹可望。",
            "非夫君之相和兮，谁逍遥以徜徉。"
        ],
        "notes": "",
        "id": "7cd8e92e58e1b99fa7fbc4284a00bc0e"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送曹叔时归淮东",
        "preface": "",
        "paragraphs": [
            "羲农去我远，醇风日以浇。",
            "遗经秘幽旨，千载空寥寥。",
            "濂洛导其源，百川始东朝。",
            "我生性颛蒙，望道弥坚高。",
            "针砭无良友，穷居困烦嚣。",
            "东平曹叔子，妙年振英翘。",
            "古心默相契，一语神情超。",
            "高堂奏绿绮，长空激商飚。",
            "谭玄探要妙，力学耡虚骄。",
            "方期拾瑶草，归袂何飘飖。",
            "淮水白浩浩，楚山青遥遥。",
            "相思意无尽，赠子一长谣。"
        ],
        "notes": "",
        "id": "28cae5ebc142cdcf1d3071d284fdef3d"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "重玄寺旃檀林桂花",
        "preface": "",
        "paragraphs": [
            "有桂生祇园，团团拥旌盖。",
            "灵根挺盘错，翠色深晻蔼。",
            "疑从鹫峰移，迥与峨石对。",
            "商飚动阊阖，夜气凝沆瀣。",
            "清芬弥六合，芳意函纤芥。",
            "华飘广寒府，金布如来界。",
            "天空氛翳灭，冏冏凉月挂。",
            "幽人夜禅起，净想须脱解。",
            "清游时独行，真赏聊自爱。",
            "妍华易销落，徒抱贞心在。",
            "苍鸾宁复来，临风发深嘅。"
        ],
        "notes": "",
        "id": "a63cd37d76a4f223e231dbb72ab12c1e"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "姑苏台晚眺分韵得高字",
        "preface": "",
        "paragraphs": [
            "残阳古城曲，岌岌荒台高。",
            "不知何年创，尚尔结构牢。",
            "青山拥危楯，白水环空壕。",
            "美哉此山谿，惨澹悲雄豪。",
            "当时一战霸，意气何矜骄。",
            "蛾眉坐倾国，忠魄随怒潮。",
            "空余故宫苑，寒雀飞野蒿。",
            "佳辰晤良友，清眺舒烦劳。",
            "夕风振丛薄，鸿雁中天号。",
            "永怀五湖客，一舸凌云涛。",
            "浩歌沧浪词，愿言从游遨。"
        ],
        "notes": "",
        "id": "a5981dfbb2aa939467c98481e6d3c357"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送释存游苕川兼怀子昂学士",
        "preface": "",
        "paragraphs": [
            "吴兴山水邦，杳蔼云气萃。",
            "冈峦抱萦回，溪流泻清驶。",
            "逍遥烟中客，缥渺云际寺。",
            "振锡赴幽寻，揽袂接遐契。",
            "是时秋正中，旷朗天宇霁。",
            "明月射神珠，光彩难自閟。",
            "渔歌和遗音，茶经诧幽事。",
            "欲从烟𪨗游，苦为尘鞅系。",
            "缅怀金坡英，归来云壑媚。",
            "采采白苹花，因风为遥寄。"
        ],
        "notes": "",
        "id": "98e4085a92fced6a2e325b129eb441c5"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "次韵陆承之岁暮述怀",
        "preface": "",
        "paragraphs": [
            "茝鸡晨先鸣，络纬夜虚织。",
            "物情固有殊，亦各竞时急。",
            "遥遥丘中士，荆扉昼常闭。",
            "赋诗悲徂年，开卷怀往昔。",
            "廓然一言得，不愿千金易。",
            "大江流汤汤，白日如过翼。",
            "虚堂拂朱弦，再鼓三叹息。",
            "西山遗清风，颍水有奇迹。",
            "勖哉望前修，猛志庶可及。",
            "自当葆天和，政不慕人益。"
        ],
        "notes": "",
        "id": "38176219b4e7f271c204822153a920e1"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "孤凤篇上静轩阎学士",
        "preface": "",
        "paragraphs": [
            "南山有孤凤，丹羽何葳蕤。",
            "朝餐琼树实，夕饮天津池。",
            "岐阳曾一鸣，千载今无期。",
            "将从和风翔，俯视尘壤卑。",
            "粱藻匪君食，枳棘匪君栖。",
            "遐举昆丘阳，肯为云萝羁。",
            "坐迟箫韶成，振翮还来仪。"
        ],
        "notes": "",
        "id": "52d76836dd8700cc89d0acb59ce95503"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送周必明北上",
        "preface": "",
        "paragraphs": [
            "天寒霜霰繁，岁晏日月驶。",
            "周子何仓皇，孤征诣燕蓟。",
            "寥寥抱遗经，皦皦蓄幽志。",
            "青云既交荐，白首期一试。",
            "苍松多劲枝，老鹤负奇气。",
            "扶摇信可抟，高冥不难致。",
            "泮林日雕疏，子衿气沦替。",
            "侧伫典型人，复理俎豆事。",
            "明年候薰风，矫首江南澨。",
            "愿偕鲁诸生，敬揽叔孙袂。"
        ],
        "notes": "",
        "id": "41f40dffe0a8e35e2ce711ca3d6151eb"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "陇西太夫人八十寿",
        "preface": "",
        "paragraphs": [
            "恒山镇朔野，积翠凌太虚。",
            "中有仙子宅，霞光抱云居。",
            "怡怡伯阳姥，八十颜犹朱。",
            "神交殷玉女，秘字传金书。",
            "逍遥人间世，静寿仙者徒。",
            "令子返乌哺，专城绾菟符。",
            "金章映彩服，锦障承雕舆。",
            "前有命妇掖，后有玄孙扶。",
            "春风溢慈幄，晓日晖庆图。",
            "海桃摘霞实，灵芝掇云腴。",
            "南山为尔寿，北斗为尔𣂏。",
            "人生天壤内，菽水欢有余。",
            "矧兹寿且贵，身与五福俱。",
            "厚德获隆报，彼苍默相孚。",
            "诗人颂燕喜，此乐不可渝。"
        ],
        "notes": "",
        "id": "cf5777d43a2668d6f36574f7dcadcdb6"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "寄题天与清香台",
        "preface": "",
        "paragraphs": [
            "芳园矗层台，宛在江之曲。",
            "何年植琼树，粲粲纷在目。",
            "美人芙蓉裳，超遥处空谷。",
            "时登月中观，玩此枝上玉。",
            "幽芳忽吹来，妙契心自足。",
            "维皇岂虚畀，真意盖有属。",
            "夜阑耿无眠，霜霰天地肃。",
            "寥寥翠禽语，葱昽晓光旭。"
        ],
        "notes": "",
        "id": "02de8c917432724abfcfe90c22089bd1"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "简秦章甫",
        "preface": "",
        "paragraphs": [
            "楚楚洛阳生，清介常寡与。",
            "宦游江之南，移家寄吴渚。",
            "辛勤奉旨甘，言动无过举。",
            "阳春万物新，霈泽均施普。",
            "乘风方高翔，摧翅堕网罟。",
            "飞文中善类，横逆夫孰御。",
            "白日照丹心，皦皦中自许。",
            "有能辨冶长，终然脱石父。",
            "操存谅深固，夷险咸善处。",
            "涉难知弥明，履变德益聚。",
            "静探元化心，忧患真玉汝。"
        ],
        "notes": "",
        "id": "2de62f38fbfd0e38169df534334ed9ed"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "慰陆子顺丧偶",
        "preface": "",
        "paragraphs": [
            "岁晏登禹陵，山水清游纵。",
            "回舻舣西湖，埙箎谐伯仲。",
            "旅窗灯焰青，炊臼感幽梦。",
            "绝弦闻遗声，据藜发哀恸。",
            "重怜游子情，惧乏尊章奉。",
            "凄风动虚幌，斜月照飞栋。",
            "芳胶解钿朵，流尘昏翠凤。",
            "荀香怅未歇，潘诗应屡讽。",
            "孤兽骇哀鸣，离禽感幽哢。",
            "蒙庄亦何人，傲倪自惊众。",
            "遗情信良难，至理堪折衷。"
        ],
        "notes": "",
        "id": "176e5d714edcda811f03c13a169d4b02"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题梅图",
        "preface": "",
        "paragraphs": [
            "玉妃还绛阙，委珮烟江滨。",
            "瑶华振英采，照曜山水春。",
            "海若不敢受，谓是天上珍。",
            "掌管倩姮氏，封护烦滕神。",
            "风标二公子，素服靓且新。",
            "邂逅蓬莱使，翩然与相亲。",
            "画师何从见，泚笔开清真。",
            "数幅悬高堂，一洗凡格尘。",
            "我欲商妙语，唤起逋仙人。"
        ],
        "notes": "",
        "id": "0e527e4ffea568e29aa785f25ccca745"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "曹叔时见过索饯篇",
        "preface": "",
        "paragraphs": [
            "泄云蒙朝日，微雨沾庭除。",
            "幽人掩关卧，门外无来车。",
            "曹子别经岁，枉道过我庐。",
            "谓余抱文艺，胡为守乡闾。",
            "余曰匪高尚，褊性涉世疏。",
            "上奉白髪亲，余暇读我书。",
            "岂如叔时甫，妙年美名誉。",
            "词华烂𫄨绣，问学滋新畬。",
            "奉子一巵酒，聊为谭斯须。",
            "威凤翔高阁，逸骥腾云衢。",
            "及时树远业，临事毋踟蹰。"
        ],
        "notes": "",
        "id": "a8e8af9c1f4d3015a54c59263832ac6e"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "寿元俞治中",
        "preface": "",
        "paragraphs": [
            "凯风荡清淑，秦溪钟妙英。",
            "世德裕后远，盛年振清声。",
            "余昔客君家，君甫十二龄。",
            "期君世济美，事业如甘卿。",
            "微言副深望，荣涂践修程。",
            "东吴大藩地，政繁任匪轻。",
            "剸裁得终贾，游刃新发硎。",
            "勉奉兢兢戒，毋著赫赫称。",
            "临下必以庄，事上必以诚。",
            "勤劳慎细事，惠爱苏疲氓。",
            "制动由静一，养心贵和平。",
            "尝闻公辅量，允矣王休征。"
        ],
        "notes": "",
        "id": "23d7ae61d0f437fb17e56bb0eabe4e7b"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题梁中砥诗画图",
        "preface": "",
        "paragraphs": [
            "山昏归云歛，叶落夕飚骤。",
            "疏松漏微月，清光照岩窦。",
            "烟中二仙师，一笑欣邂逅。",
            "行行扑空翠，杖屦相先后。",
            "清景适与期，得句若天授。",
            "画成诗逾绝，开卷消鄙陋。",
            "如饮中泠泉，可咽不可𠻳。",
            "我怀陶贞白，日夕梦三秀。",
            "何年卓茆庵，饵术衍遐寿。"
        ],
        "notes": "",
        "id": "9775abaff3cb35cc7c7f720f8a977bd8"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "丁酉元日",
        "preface": "",
        "paragraphs": [
            "夜中不成寐，卧觉风剡剡。",
            "残寒贾余勇，飞雪犹厉惨。",
            "黎明卷新霁，旭日光晻晱。",
            "穷阴得阳和，春气已先感。",
            "负暄南轩下，余生亦云忝。",
            "高门谁能走，蓬户镇常掩。",
            "驰车听奔凑，庆语绝媚谄。",
            "自甘守疏慵，岂复叹坎𡒄。",
            "濡毫寄桑翰，隠几坐文毯。",
            "壶倾酒不竭，炉拥火始燄。",
            "吐咏探清新，研书味真澹。",
            "流光信难驻，华髪那可染。",
            "拊己欣有得，感时能无憾。",
            "贞吉宜嘉遯，心亨由习坎。",
            "浮云易盈歇，神鉴常渊湛。",
            "黾勉奉吾亲，力学深自贬。"
        ],
        "notes": "",
        "id": "6b0999b2e44b563b62b078e5d2f4041f"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送沈彦楚",
        "preface": "",
        "paragraphs": [
            "清才不数见，世固未易识。",
            "如玉在荆山，落落混于石。",
            "沈君义兴彦，恨我未良觌。",
            "陆子不妄交，称许斯为得。",
            "况有阙里孙，延之致经席。",
            "比聆道吴阊，捧檄建德国。",
            "高歌诵唐虞，诸子有矜式。",
            "严滩浩烟霞，山水澄鲜碧。",
            "暇日一登临，清赏慰愁寂。"
        ],
        "notes": "",
        "id": "86e5629657ff5082e5fe72febcf0b8bf"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "别卫山斋",
        "preface": "",
        "paragraphs": [
            "何处桃花源，超然欲高举。",
            "永怀尘外游，遐契烟中侣。",
            "时从清夜阑，默探元化祖。",
            "寻幽得佳胜，将期结茅宇。",
            "任公五十犗，朅来向江渚。",
            "投竿鱼不食，归兴浩莫御。",
            "遥岑下落日，薄云阁清雨。",
            "扬舲吴淞滨，褰裳采芳杜。",
            "长歌去英淑，未卜重晤语。",
            "相期会有时，散髪卧云屿。"
        ],
        "notes": "",
        "id": "00fa0830105b125525218ed93bf93460"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送许希元尉德清",
        "preface": "",
        "paragraphs": [
            "士生天壤内，所抱者奇气。",
            "当观人品高，岂尚名爵贵。",
            "子真第一流，沦迹南昌尉。",
            "至今疑仙去，风节照百世。",
            "希元人中豪，未识我深愧。",
            "尝闻畜爱马，童子刺而毙。",
            "略不动声色，度量有余地。",
            "岂易议浅深，是固余所畏。",
            "陆子少许可，欣然纪其事。",
            "迩聆尉山邑，芒刃聊小试。",
            "苕水清且迅，苕民号难治。",
            "愿言化以德，勿但施法制。",
            "令闻起在今，微言毋我弃。"
        ],
        "notes": "",
        "id": "7ea67d50b0c3f68a87faefef03cde2c9"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题郑柏窗所藏莲社图",
        "preface": "",
        "paragraphs": [
            "白莲生清池，至洁尘不污。",
            "当时取名社，亦以清净故。",
            "乐国初无有，莽莽果何处。",
            "陶公寄醉乡，盖深得其趣。",
            "公何挽不入，谢何推不去。",
            "远师信高识，心杂固不取。",
            "盗循彼何人，一见乃深许。",
            "士固未易知，身名期岁暮。",
            "遗风惊千祀，流落见缃素。",
            "永怀名山游，乐与善人遇。",
            "匡庐青拂天，江水日东骛。",
            "我将解世缠，已办登山具。",
            "载酒酹渊明，问津桃源路。"
        ],
        "notes": "",
        "id": "5d49d647f0686ba531c2c530df7885b0"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "内人臂白鹦鹉图",
        "preface": "",
        "paragraphs": [
            "华清宫中歌既醉，南海奇禽远争致。",
            "玉环最爱雪衣娘，当时曾得龙颜媚。",
            "璇房雕槛春日长，绣䙀娇儿在傍戏。",
            "君王怜汝解语言，怀恩不说宫中秘。",
            "临风鸷鸟何轩轩，叹惜纯良遭猛厉。",
            "苕翁写出当时事，侧立红衫内人臂。",
            "江花满地不忍看，空拂画图怜俊慧。"
        ],
        "notes": "",
        "id": "7e3d1b2c70b212b5bc795b9b173b3c4a"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "寿金仁叟",
        "preface": "",
        "paragraphs": [
            "娇黄著柳回东风，玉霙协瑞飞璇穹。",
            "金猊嘘暖香雾蒙，铜槃蜜炬光如虹。",
            "尊前笑挹南极翁，海桃压袖朝霞红。",
            "苍苍五桂云巃嵷，南山翠色摩青空。",
            "仁者静寿如山崇，世间凡语难形容。"
        ],
        "notes": "",
        "id": "9c21f759dbd938000459910d39c18136"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "书骏马图",
        "preface": "",
        "paragraphs": [
            "王良伯乐骨已朽，曹霸丹青亦希有。",
            "开图歘见神骏姿，对酒高歌雄剑吼。",
            "祇今骐骥困盐车，落日长鸣漫昂首。",
            "嗤嗤俗眼迷天机，相士嫌贫马嫌瘦。"
        ],
        "notes": "",
        "id": "fc6231b343546e5eb7e6e0762546387d"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "赠道眼相士",
        "preface": "",
        "paragraphs": [
            "岳生年少精悍姿，双眸照人烱秋水。",
            "气直云天亦自奇，口谭风鉴政可喜。",
            "一鹗盘空势轻矫，夕风吹波云欲起。",
            "海岸相逢话不休，一笑人间五百祀。",
            "方瞳祗合相山中，燕颔自堪侯万里。",
            "人生出处难豫期，浮云变化无穷已。",
            "巫咸一去不可追，归来心服壶丘子。"
        ],
        "notes": "",
        "id": "c32aaba7f6da403618919758fc09ff30"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "南游",
        "preface": "",
        "paragraphs": [
            "驱车登远道，白日忽西流。",
            "宇宙惊新梦，山河感旧游。",
            "云迷江令宅，月澹庾公楼。",
            "已已知何奈，长歌去国愁。"
        ],
        "notes": "",
        "id": "8f3975e610780cb2c1add77c623a2fa8"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "晚望",
        "preface": "",
        "paragraphs": [
            "莽莽荒城下，悠悠古道傍。",
            "秋风吹草木，落日下牛羊。",
            "感慨悲新事，登临叹异方。",
            "长吟意无极，回首一沾裳。"
        ],
        "notes": "",
        "id": "ac4dc9ea3c1fbb064f59faa973b2ec2a"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "春日即事",
        "preface": "",
        "paragraphs": [
            "忽忽春将晚，幽窗趣亦佳。",
            "山蜂时入座，野鼠昼缘阶。",
            "俗事何能已，浮生信有涯。",
            "庄书读一尺，聊复散幽怀。"
        ],
        "notes": "",
        "id": "88d83f5a9cef26b169fdff934dbe023c"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "次韵赠钱德钧",
        "preface": "",
        "paragraphs": [
            "嗜书仍好古，亹亹一生心。",
            "搜抉无遗隠，幽忧不废吟。",
            "云鸿渺何许，烟海浩难寻。",
            "怅望高深意，秋空起暮阴。"
        ],
        "notes": "",
        "id": "06463291ca3d0ddc46c255ba8c7a2d50"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "寄友",
        "preface": "",
        "paragraphs": [
            "山中太玉子，比日复何如。",
            "自恨数年别，无因一寄书。",
            "江湖惊老大，日月暗销除。",
            "会晤无期在，凭诗问起居。"
        ],
        "notes": "",
        "id": "40907f5e8e2098b7fcd31dad4f803360"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "寄友",
        "preface": "",
        "paragraphs": [
            "海内皆兄弟，情深莫若君。",
            "那知经乱后，翻作久离群。",
            "皎皎云中月，悠悠岩上云。",
            "相思不可见，清梦遶江𣸣。"
        ],
        "notes": "",
        "id": "90da281331ae46819934afa4b9b06910"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "怀钱德钧",
        "preface": "",
        "paragraphs": [
            "城南寡徒侣，钱子数来过。",
            "翰墨相娱玩，文章互切磨。",
            "交游常不厌，间阔竟如何。",
            "风雨怀君夜，空斋秋思多。"
        ],
        "notes": "",
        "id": "45153f3d18efb9e4bbcc938f7cd52bc2"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "登阳山妙净院",
        "preface": "",
        "paragraphs": [
            "野寺虽牢落，山僧亦自如。",
            "幽栖邻虎空，灵迹近龙居。",
            "地胜轩楹古，天寒草木疏。",
            "凭高望城郭，把酒一欷歔。"
        ],
        "notes": "",
        "id": "c8478e7e6427612fee9496ed8eaa208d"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "赋月中桂",
        "preface": "",
        "paragraphs": [
            "天上何年种，婆娑碧树幽。",
            "根盘蟾窟古，花落鹫峰秋。",
            "祇恐冰轮碍，时烦玉斧修。",
            "素娥久延伫，攀折使人愁。"
        ],
        "notes": "",
        "id": "66fd47902cf3abb233443818943e672c"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "江上",
        "preface": "",
        "paragraphs": [
            "放迹清江上，悲歌惜岁穷。",
            "孰能回白日，我欲问苍穹。",
            "天地遗民老，山河霸业空。",
            "清愁无著处，卷入酒杯中。"
        ],
        "notes": "",
        "id": "6213a3ba458c5cb38b1551b4823fc576"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "次韵沈冲叟见访之什",
        "preface": "",
        "paragraphs": [
            "卧疾萧斋冷，门深一迳苔。",
            "空庭小雨过，瘦马故人来。",
            "把酒悲新事，论诗畏逸才。",
            "未能亲往谢，病眼怕风埃。"
        ],
        "notes": "",
        "id": "e780aa989ed96ba23dc45cecfa61287b"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "次韵沈冲叟闲居即事",
        "preface": "",
        "paragraphs": [
            "晨起盥栉罢，焚香默坐余。",
            "朝阳上窗户，寒雀下庭除。",
            "隠几商清句，开椷阅素书。",
            "吁嗟望尘客，徒解赋闲居。"
        ],
        "notes": "",
        "id": "67dfb1504b861142cf3a40e7c72c4d77"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "会霜晴诗  其一",
        "preface": "",
        "paragraphs": [
            "旭日照萧晨，凄清不受尘。",
            "冷光明似雪，冬暖胜如春。",
            "红叶辉相照，黄花色愈新。",
            "南窗差可爱，曝背豁天真。"
        ],
        "notes": "",
        "id": "09588d798f2d7b8a2fbb4e324c81d5a1"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "会霜晴诗  其二",
        "preface": "",
        "paragraphs": [
            "朝暾上高树，雾卷海天遥。",
            "劲气乘寒凝，严威见日销。",
            "钟清出远寺，马滑恐危桥。",
            "稍逼南枝暖，疏花破寂寥。"
        ],
        "notes": "",
        "id": "65f7ec85da56b292c7791105e56d8c97"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "次韵陆承之寒夜有怀  其一",
        "preface": "",
        "paragraphs": [
            "客心惊岁暮，不奈送愁频。",
            "茅屋夜来雪，梅花江上春。",
            "驱车断行旅，闭户有高人。",
            "奚待扁舟兴，风期暗与亲。"
        ],
        "notes": "",
        "id": "f0fbf12f86e34b60fbf7c3dfe9b946e5"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "次韵陆承之寒夜有怀  其二",
        "preface": "",
        "paragraphs": [
            "壮志寥寥在，流年冉冉催。",
            "寒灯和梦照，暗雨挟愁来。",
            "白雪词难和，青山首重回。",
            "夜阑浑不寐，慨想陆机才。"
        ],
        "notes": "",
        "id": "a6eb09ba832c58398039c21f9541485e"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "挽王伯英",
        "preface": "",
        "paragraphs": [
            "之子尤谦抑，亲曾奉酒巵。",
            "怀才嗟未用，抱疾竟难治。",
            "岁暮风霜惨，天寒草木萎。",
            "壮年今已矣，慷慨有余悲。"
        ],
        "notes": "",
        "id": "b3659de9cb9aa8ff82535f31758e006a"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送张德美北上",
        "preface": "",
        "paragraphs": [
            "廓落江海客，素怀经济才。",
            "年高劳治邑，道直恨无媒。",
            "白髪丝千缕，清风水一杯。",
            "功名须老大，行矣莫迟回。"
        ],
        "notes": "",
        "id": "d50918e0af59001e9e20de75adc6b74d"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "晚步",
        "preface": "",
        "paragraphs": [
            "偶偕二三子，曳履古城阴。",
            "远慕求羊迹，永怀江海心。",
            "残阳隠深巷，积雨歇高林。",
            "自笑黄荂曲，那追白雪吟。"
        ],
        "notes": "",
        "id": "4b0b240e37763885679edf36c160c8a0"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送冯茂叔分教丰城",
        "preface": "",
        "paragraphs": [
            "晋朝雷焕地，君去是清游。",
            "神物今何处，沧江空自流。",
            "客程二千里，吾道一扁舟。",
            "徐孺祠前过，汀苹为荐羞。"
        ],
        "notes": "",
        "id": "e2dcbddeec6b92f59a47a2fab91f8284"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "赠孝廉",
        "preface": "",
        "paragraphs": [
            "海内知名士，乘时各树勋。",
            "辞华咸汇进，节行乃今闻。",
            "清月升林表，白华开水𣸣。",
            "缅怀纯茂德，遥睇楚山云。"
        ],
        "notes": "",
        "id": "8901542851f1308065b216b9c6b2e400"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送耕存大参使日本  其一",
        "preface": "",
        "paragraphs": [
            "东隅久不庭，抗疏出忠诚。",
            "不惮殊方使，期休四海兵。",
            "长虹贯日白，巨鹢压波清。",
            "笑下扶桑国，归来致泰平。"
        ],
        "notes": "",
        "id": "ba13f5cc5e7c5759ad8785c37f99cc3c"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送耕存大参使日本  其二",
        "preface": "",
        "paragraphs": [
            "陆贾初驰诏，终军已请缨。",
            "上方颛委任，南国诵威名。",
            "挂席鹏风顺，敲舷蜯月明。",
            "阳侯应拱护，不遣海涛惊。"
        ],
        "notes": "",
        "id": "5cd76a06375dfb0c8f32805132ec14f2"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "挽褚雪𪩘高士",
        "preface": "",
        "paragraphs": [
            "矫矫环中叟，清强八十余。",
            "平生山水趣，尽力老庄书。",
            "黄鹄人间世，白云天上居。",
            "蕉花吹又落，回首一欷歔。"
        ],
        "notes": "",
        "id": "83ff6044d18926235f316eb4504106f0"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "王太古偕游灵岩余以事中止先还",
        "preface": "",
        "paragraphs": [
            "峭峭孤峰起，苍寒倚太虚。",
            "尚嫌凡子到，那被美人污。",
            "霸业消磨尽，浮屠突兀居。",
            "凭高怕凄怆，兴尽即回舻。"
        ],
        "notes": "",
        "id": "d9f1f09244e600ebb7692cd806c289d3"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题潘臞斋容安书院",
        "preface": "",
        "paragraphs": [
            "屋上即青山，柴扉镇日关。",
            "烟霞三径足，天地一身闲。",
            "归去词堪和，闲居赋可删。",
            "箪瓢差自乐，高视眇尘寰。"
        ],
        "notes": "",
        "id": "7265b74abfa2d645fce1b9663aa1c7f9"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送范竹所赴吴江学职",
        "preface": "",
        "paragraphs": [
            "多士乘时出，亨涂志业优。",
            "名家传旧学，文治佐新州。",
            "六月江湖冷，三山风雨秋。",
            "应怀霸越祖，落日望扁舟。"
        ],
        "notes": "",
        "id": "b39375c64beebaa37a2bbe2521e8fe47"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送赵仲明还山东",
        "preface": "",
        "paragraphs": [
            "东吴隠散曹，解印脱烦劳。",
            "案上留丹诀，罇中有白醪。",
            "北风淮水疾，落日太行高。",
            "遥睇云飞处，归心正鬰陶。"
        ],
        "notes": "",
        "id": "5ed8b2cc08a385754e2dc5018029d3b1"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "次韵高龙洲入道",
        "preface": "",
        "paragraphs": [
            "轩车绝华念，野服遂幽情。",
            "白鹭临溪逈，玄蝉余露清。",
            "弃家师季伟，莳药友通明。",
            "且结烟中客，谁论世上名。"
        ],
        "notes": "",
        "id": "d7b85eabd7e3bbfc1b1ffc4fd68b4618"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "皋桥岩中道院与梁中砥商岩翁会饮",
        "preface": "",
        "paragraphs": [
            "夙有岩中约，今晨得得来。",
            "幽窗六人坐，清思一时开。",
            "雪下宜看竹，天寒未见梅。",
            "人生良会少，莫惜共持杯。"
        ],
        "notes": "",
        "id": "235075ec8674ebfc7b62afed346df0ec"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送王从政赴番昜慈湖讲席",
        "preface": "",
        "paragraphs": [
            "杨子清而粹，遥遥江汉灵。",
            "无人继绝学，有客抱遗经。",
            "霜冷鸿飞碛，秋晴马在坰。",
            "东逢山似象，回首静仪刑。"
        ],
        "notes": "",
        "id": "b987d7744675fcf8fa7c7911a5da8287"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "从政和韵来谢复就答之  其一",
        "preface": "",
        "paragraphs": [
            "并州沈厚士，气质得天灵。",
            "吴下留三祀，军中讲六经。",
            "微云点霄汉，清月出林坰。",
            "载鼓汾亭曲，令人识典型。"
        ],
        "notes": "",
        "id": "3f043adbc4c39de495ec30373021f08e"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "从政和韵来谢复就答之  其二",
        "preface": "",
        "paragraphs": [
            "墙东甘静处，诗思妙通灵。",
            "堂有慈亲奉，门无冗客经。",
            "佳儿诵书史，深巷类郊坰。",
            "应解庄周学，全生不近刑。"
        ],
        "notes": "",
        "id": "a4fcc589f93e165c67e074e185474089"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "赠张受益检校  其一",
        "preface": "",
        "paragraphs": [
            "山水经行遍，萧闲吏隠情。",
            "剑寒光不泯，鹤老骨逾清。",
            "倾盖逢知己，论诗盍让卿。",
            "从来说张祐，不是浪传名。"
        ],
        "notes": "",
        "id": "6dc403c7c9dc4776954faa30753071b4"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "赠张受益检校  其二",
        "preface": "",
        "paragraphs": [
            "德刑相济用，自古意尤深。",
            "肃杀冬神令，慈祥使者心。",
            "月明清驿路，风色定寒林。",
            "善政民应化，毋忘鲁叟箴。"
        ],
        "notes": "",
        "id": "7ea45917e38d9a2f1161f34224366b9b"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "悼亡",
        "preface": "",
        "paragraphs": [
            "短日一何急，寒宵不肯明。",
            "霜寒那有梦，月落重伤情。",
            "壁冻琴丝断，风惊烛泪盈。",
            "微言忆王衍，达理悟庄生。"
        ],
        "notes": "",
        "id": "b4a470ef431660833849266d1ecc4a1a"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "次韵赠友",
        "preface": "",
        "paragraphs": [
            "柴门饶野兴，不逐世浮沉。",
            "父子诗书乐，山林木石心。",
            "玩云联晚句，卧雪拥寒衾。",
            "又欲移家去，幽栖恐未深。"
        ],
        "notes": "",
        "id": "633c7b6255fb2c9dfaac9ee805544b5b"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "深居",
        "preface": "",
        "paragraphs": [
            "闭关屏人事，褊性乐深居。",
            "琴罢更无事，昼长宜读书。",
            "粉墙苔色古，柽案竹行疏。",
            "渐喜相知少，门无冗客车。"
        ],
        "notes": "",
        "id": "a9b4770298ba8bacf8fe86c38ec53790"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题沈华溪诗集",
        "preface": "",
        "paragraphs": [
            "暑夕坐无寐，把君诗独谣。",
            "才堪敌冰柱，韵不减江䖴。",
            "瘴海三年隔，风沙万里遥。",
            "相逢欣有得，倾箧尽琼瑶。"
        ],
        "notes": "",
        "id": "16370da12d43fff98cc8cde8753ff5d3"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "挽沈氏母夫人",
        "preface": "",
        "paragraphs": [
            "允矣夫人德，传家庆有余。",
            "生存黄鹄操，死葬白龙居。",
            "落月沉沧海，浮云散太虚。",
            "曾为陶侃客，酹酒重欷歔。"
        ],
        "notes": "",
        "id": "b4bad23505024acedab5f77b74d99014"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "晓望吴城有感",
        "preface": "",
        "paragraphs": [
            "呜呜寒角动城头，吹起千年故国愁。",
            "才见专诸操匕首，旋闻西子载扁舟。",
            "霜寒古寺钟声早，月落南园树影秋。",
            "一笑浮华易盈歇，白云长在水东流。"
        ],
        "notes": "",
        "id": "f803bcd6687d4716413bf12f76095d18"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送刘梅溪游句曲",
        "preface": "",
        "paragraphs": [
            "华髪萧萧两鬓秋，醉眠花竹旧风流。",
            "天心桥畔行将老，地肺山中隠去休。",
            "半岭白云容可玩，一庵明月尚空留。",
            "西风趣赴方台约，岩下遥看二老游。"
        ],
        "notes": "",
        "id": "3bd6f88c7f811ea3d293954361813621"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "次韵叔时述怀",
        "preface": "",
        "paragraphs": [
            "文学渊源百行余，浮夸深陋汉相如。",
            "性灵偏爱居山水，才大难堪奉简书。",
            "毛义仕来身暂屈，扬雄老矣计全疏。",
            "强颜微禄营甘旨，已约烟霞共结庐。"
        ],
        "notes": "",
        "id": "ff9535dbb7016d5f0855ac1a316dd204"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "次韵子封承之游桃花坞二首  其一",
        "preface": "",
        "paragraphs": [
            "二仲相从共此遨，蒙蒙花气袭征袍。",
            "几家绿暗藏深坞，一径红芳落野桃。",
            "春色暗随流水去，客怀空逐暮云高。",
            "临溪忽动秦源兴，应叹浮生何太劳。"
        ],
        "notes": "",
        "id": "67f7cb9b6ce97eb3375152b0c8774262"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "次韵子封承之游桃花坞二首  其二",
        "preface": "",
        "paragraphs": [
            "闾门行乐送韶华，闲访城阴野老家。",
            "黄蝶得晴飞菜叶，翠禽隔浦啄桃花。",
            "衡门倒屣临官路，古渡横舟阁浅沙。",
            "亦有诗人时一到，醉吟行尽夕阳斜。"
        ],
        "notes": "",
        "id": "57990777272e9edf70f6cc1b0b48f028"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "贺胡西轩入道",
        "preface": "",
        "paragraphs": [
            "世外尘霞净绮纨，天风吹梦遶笙鸾。",
            "清名久上丹台箓，散秩新除紫府官。",
            "九酝霞觞分帝所，千秋银牓表仙坛。",
            "蔡经一见心相契，应许亲传蜕骨丹。"
        ],
        "notes": "",
        "id": "6140bb7b910f7ab5ced069b2df6d76fd"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "次韵王松陵",
        "preface": "",
        "paragraphs": [
            "江上青山拥县城，江头结屋放歌行。",
            "散人昔有陆鲁望，处士今无祢正平。",
            "万顷云涛聊自赏，百年肝胆定谁倾。",
            "何时适有扁舟兴，趁得垂虹夜雪晴。"
        ],
        "notes": "",
        "id": "49984252abefc58d929faa3da6d7159e"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "和龚翠岩雨中述怀韵",
        "preface": "",
        "paragraphs": [
            "风流翰墨传千古，议论文章自一家。",
            "静爱云林披白苎，懒趋阊阖草黄麻。",
            "江山故国闲停櫂，风雨僧窗自瀹茶。",
            "甚欲从翁俱隠去，云深何处问桃花。"
        ],
        "notes": "",
        "id": "5b57bcbdb4b1e477d6faeb5f1dd2ce3e"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "雪后游石湖",
        "preface": "",
        "paragraphs": [
            "众峰戴雪玉崔嵬，风定湖光镜面开。",
            "山色可堪西子笑，溪声曾送越兵来。",
            "天寒野水摇孤艇，日落浮图对古台。",
            "回首风尘翳城阙，愁来谁伴倒清罍。"
        ],
        "notes": "",
        "id": "afdc7e0d500ce1bf4453690e6b2f0aa6"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "范公农圃堂",
        "preface": "",
        "paragraphs": [
            "振屐重来事已非，却怜清景不相违。",
            "晴湖尽属盟鸥乐，夜月还惊化鹤归。",
            "万里吴船空野水，百年庾宅尚斜晖。",
            "醉哦昔日三高些，千载何人复见几。"
        ],
        "notes": "",
        "id": "1b1cfd4cfc05a90276d32f60e328cb18"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送邓觉非赴金陵学职",
        "preface": "",
        "paragraphs": [
            "城南不得遂相羊，又著纶巾出草堂。",
            "李白杯中停月影，米家船上贯虹光。",
            "西来江水知乡近，北望淮山引兴长。",
            "应傍荆公祠下过，向来松竹尚苍苍。"
        ],
        "notes": "",
        "id": "562036416f7d0804951c7c931764f6f9"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送潘臞斋赴会稽讲席",
        "preface": "",
        "paragraphs": [
            "四十臞仙鬓未班，谭经海上看青山。",
            "曹江虀臼漫难读，禹庙梅梁去自还。",
            "叠嶂晓晴诗笔锐，平湖风定酒船闲。",
            "曾闻百粤多奇士，暇日清游盍叩关。"
        ],
        "notes": "",
        "id": "993ac11130c76ae79a36cbb0d60f2f99"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "汤梅山为道士归吴还山赋一诗以饯",
        "preface": "",
        "paragraphs": [
            "三年独向孤山住，应为梅花滞水滨。",
            "沧海鹤归空有语，荒城草长又逢春。",
            "芝田火暖丹砂熟，松峤花香白酿新。",
            "安得与君俱隠去，烟萝深处著闲身。"
        ],
        "notes": "",
        "id": "37e92e57f57a05f4f5fa25955d13b8a2"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "舟行邂逅周西园出示回文诗就次韵",
        "preface": "",
        "paragraphs": [
            "游遨适兴随幽境，笑语相逢忽并船。",
            "流急溅袍飞带雨，岸回迷草暗浮烟。",
            "楼高近水涵飞鸟，树密藏云咽恨鹃。",
            "愁破已空尊酒绿，醉吟同眺晚晴天。"
        ],
        "notes": "",
        "id": "c209304d974e122dba49a3b01deecd15"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "赠吴江学掾",
        "preface": "",
        "paragraphs": [
            "万丈垂虹阿那边，君来山水愈清妍。",
            "洞庭云气浮樽俎，震泽涛声答诵弦。",
            "汀柳垂遮灵运笠，江花飞落广文毡。",
            "此行适有稽山兴，漫系春风载酒船。"
        ],
        "notes": "",
        "id": "d44966234975a425742544ded20e6be7"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "宿真元观",
        "preface": "",
        "paragraphs": [
            "泛泛春风湖上舟，幽寻不觉到瀛洲。",
            "碧桃花落门前地，翠柳阴垂水际楼。",
            "半夜鹤鸣松院静，一天星照石池幽。",
            "瑶林疑有神仙隠，愿得相从物外游。"
        ],
        "notes": "",
        "id": "22ff9688630a1f963a7d1b821816cbc9"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "赠陆稼村",
        "preface": "",
        "paragraphs": [
            "风雨鸡鸣江上村，祇今遗叟几人存。",
            "煎茶陆羽忘尘世，学稼樊迟老圣门。",
            "百尺苍松心不朽，千年古井水无浑。",
            "丹崖翠壁何从见，一笑相逢醉竹根。"
        ],
        "notes": "",
        "id": "a50dab187a65127faf5b9f2b99a9d6a2"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "澄虚观玉皇阁次韵",
        "preface": "",
        "paragraphs": [
            "岿然高阁镇吴州，妙手应烦玉斧修。",
            "万叠红云凝宝座，一轮白日抱璚楼。",
            "蒙蒙灏气疑浮蜃，炯炯神光远射牛。",
            "终待留侯辞富贵，还来相伴赤松游。"
        ],
        "notes": "",
        "id": "1897107fb4a69911a2105a00411437b9"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "又代赋",
        "preface": "",
        "paragraphs": [
            "狼藉风烟知几秋，巍巍杰阁焕然修。",
            "移来世外神仙宅，幻出云中天帝楼。",
            "眺远但知观万象，养生应悟解全牛。",
            "帝觞他日分余沥，咫尺钧天得梦游。"
        ],
        "notes": "",
        "id": "2f343ea185a4d3e7c4caab0bbd2ddb82"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "赠周山人  其一",
        "preface": "",
        "paragraphs": [
            "床头曾不置黄金，野褐纶巾善陆沉。",
            "七十康强疑有道，一毫荣辱不惊心。",
            "草根露冷沾芒屦，柏子烟清暖布衾。",
            "时启青囊看山水，行歌行入白云深。"
        ],
        "notes": "",
        "id": "967c57084a831aa41213356b1d9e64b3"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "赠周山人  其二",
        "preface": "",
        "paragraphs": [
            "郭范寥寥数百年，地仙还复出人间。",
            "豁开天外一双目，看尽江南千万山。",
            "玉指暗攒乌兔定，金盘活捉虎龙环。",
            "我今欲卜神仙宅，雾豹何妨露一班。"
        ],
        "notes": "",
        "id": "4fc2a040c80fb0d3811378645e4ed20a"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "饯杨世章",
        "preface": "",
        "paragraphs": [
            "阿章年少懋才猷，柏府当年与赞筹。",
            "高卧久无求仕想，闲曹聊作读书谋。",
            "风烟坐度吴江晚，山水重探禹穴幽。",
            "正喜相逢又相别，飞花不分洒离愁。"
        ],
        "notes": "",
        "id": "83d474312fb6f666dc61cdab3b6fe51e"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送信甫之江东",
        "preface": "",
        "paragraphs": [
            "僦屋吴城不厌贫，江东初奉荐书新。",
            "壮年才略须名世，异国光阴肯滞人。",
            "官舍草生三月晚，遗宫花落六朝春。",
            "到时公事期程暇，应有新诗寄我频。"
        ],
        "notes": "",
        "id": "f93c1a4704f1fe4a45969bff0b64e00e"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "挽汤桂桥",
        "preface": "",
        "paragraphs": [
            "三楚名家有异孙，昔年射策对君门。",
            "青衫佐幕声名重，白首谭经道义尊。",
            "天壤忽惊遗老尽，衣冠今复几人存。",
            "小山桂树伤愁绝，頼有清香为返魂。"
        ],
        "notes": "",
        "id": "0dca77e4bf6b1a658fa37e2aa43232b0"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "又代挽",
        "preface": "",
        "paragraphs": [
            "壮岁名登进士科，青云直上趁鸣珂。",
            "子真遐举神仙隠，玄晏闲居制作多。",
            "空掩高斋藏漫藁，竟无良药起沉疴。",
            "诸郎毁瘠衔哀切，为报门人废蓼莪。"
        ],
        "notes": "",
        "id": "0e610ed28140694a945b352a56f85196"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送悦心北上",
        "preface": "",
        "paragraphs": [
            "便乘天骥上通逵，笑拂吴钩气益奇。",
            "徐庶交游尽名士，王维才艺重当时。",
            "西风星斗寒芒动，落日川原秋兴悲。",
            "莫向黄金台上望，霸图消歇草离离。"
        ],
        "notes": "",
        "id": "2863400f8148a2d8610d33d7f6d47f61"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "寄东皋叟",
        "preface": "",
        "paragraphs": [
            "移家东去寄田庐，始见高情与世疏。",
            "爱酒定从焦革饮，卜邻应近仲长居。",
            "天寒扫雪催煎茗，秋雨临溪命罩鱼。",
            "静里独全山野乐，人间荣利不关渠。"
        ],
        "notes": "",
        "id": "192ccb1fbc916949d75480505b61df14"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题秋塘图二首  其一",
        "preface": "",
        "paragraphs": [
            "寒塘净如镜，云冷水葓秋。",
            "溪鸟无情物，悠悠不解愁。"
        ],
        "notes": "",
        "id": "b71fb5d61dbbedf70b0add4e12681be7"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题秋塘图二首  其二",
        "preface": "",
        "paragraphs": [
            "水落秋菰老，夕寒烟树微。",
            "绝怜双白鹭，飞去似知几。"
        ],
        "notes": "",
        "id": "fe95e14f86c6674364220f5bb1a4be62"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题画扇骑馿踏雪",
        "preface": "",
        "paragraphs": [
            "雪没馿腰白，行行诗兴催。",
            "不因太清绝，那肯犯寒来。"
        ],
        "notes": "",
        "id": "1bf76eea83172bef99de424215ff8cb0"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题钱舜举写生五首 石榴",
        "preface": "",
        "paragraphs": [
            "万里乘槎来，锦衣惊昼炫。",
            "相逢秋风中，忽发一笑粲。"
        ],
        "notes": "",
        "id": "9ca7597687846d89f9117fc50ccf6088"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题钱舜举写生五首 青瓜",
        "preface": "",
        "paragraphs": [
            "苍然蓝田姿，幽怀莹冰雪。",
            "邂逅青门翁，曾救人间暍。"
        ],
        "notes": "",
        "id": "1277070a51644dcd37d7f4a72fa6adf9"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题钱舜举写生五首 水仙兰",
        "preface": "",
        "paragraphs": [
            "翩翩凌波仙，静挹君子德。",
            "平生出处同，相知不易得。"
        ],
        "notes": "",
        "id": "601df51287cd6eac82e76eb770e4cf82"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题钱舜举写生五首 菊花",
        "preface": "",
        "paragraphs": [
            "百卉尽摇落，独傲清霜里。",
            "披榛见黄花，渊明元不死。"
        ],
        "notes": "",
        "id": "266b34df928d0beb8ba4bb031f71e2dc"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题钱舜举写生五首 戏婴图",
        "preface": "",
        "paragraphs": [
            "秘矣宫中戏，人间那得窥。",
            "开图付一笑，能不类儿嬉。"
        ],
        "notes": "",
        "id": "f279f214e55b0b28a2ee381afb566c0d"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "送人远宦思亲还乡",
        "preface": "",
        "paragraphs": [
            "堂有期颐母，天涯事远游。",
            "人生归养乐，薄宦一萍浮。"
        ],
        "notes": "",
        "id": "8b20eae465a57223ccc63703be8b8d5c"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题王立章云山卷",
        "preface": "",
        "paragraphs": [
            "岌岌两峰峙，岚光照寺门。",
            "青山无今古，白云自朝昏。"
        ],
        "notes": "",
        "id": "a498af870beb5c11c826751e87a403cd"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题扇上画  其一",
        "preface": "",
        "paragraphs": [
            "老树千年古，精灵变化奇。",
            "纯阳有道士，犹且被渠知。"
        ],
        "notes": "",
        "id": "d031059b772e0e39ea99df6049375742"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题扇上画  其二",
        "preface": "",
        "paragraphs": [
            "古木排山立，幽窗傍水开。",
            "直疑林处士，独棹小舟回。"
        ],
        "notes": "",
        "id": "f330bee415f60b60c50e900ba683912b"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题秋塘小景",
        "preface": "",
        "paragraphs": [
            "寒溪上下碧，水鸟去来轻。",
            "衰柳伤秋色，应知画不成。"
        ],
        "notes": "",
        "id": "b610e63b903644c40e203fd233568741"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题习斋先生扇上画",
        "preface": "",
        "paragraphs": [
            "石罅修篁萧爽，水边老树槎牙。",
            "气味与翁相似，岁寒长对苍华。"
        ],
        "notes": "",
        "id": "ec8038b8a2ab70ae8234d8a9406ebb48"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题扇上画",
        "preface": "",
        "paragraphs": [
            "蹇馿欲往何处，落日空山暮钟。",
            "行到水边幽寺，白云低覆青松。"
        ],
        "notes": "",
        "id": "c7ef2e1cdb763a9acd93891bf9b0677b"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "小园即事",
        "preface": "",
        "paragraphs": [
            "淡黄杨柳著烟轻，细草茸茸衬屐行。",
            "行到水边心会处，夕阳一树杏花明。"
        ],
        "notes": "",
        "id": "f7038e49df248463337fdceed806e373"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "南湖史君制暗香汤奇甚赋二绝求之  其一",
        "preface": "",
        "paragraphs": [
            "飞尽梅花重惜芳，仙房想像制新汤。",
            "犹疑清浅溪头汲，石鼎煎来水亦香。"
        ],
        "notes": "",
        "id": "8644122d811db2cddfb4c05f338ade6c"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "南湖史君制暗香汤奇甚赋二绝求之  其二",
        "preface": "",
        "paragraphs": [
            "雾阁云窗深闭春，微闻玉杵捣清声。",
            "玄霜祇许云英见，地上诗人渴梦生。"
        ],
        "notes": "",
        "id": "e8d29da66e536062a96e9bc24bb6c0c0"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "和南湖史君烟景墨梅图",
        "preface": "",
        "paragraphs": [
            "依约罗浮翠岭前，美人玉立破苍烟。",
            "画图未许分明见，一夜春风入梦先。"
        ],
        "notes": "",
        "id": "aa47cfccda6dcef9696f001102d7da1d"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "夏日南轩",
        "preface": "",
        "paragraphs": [
            "并水轩窗宜夏居，夜凉如水似秋初。",
            "科头枕石卧明月，仰面迎风看太虚。"
        ],
        "notes": "",
        "id": "26a6618ff63ced1ff1ffd7403c077372"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "出城道上有感",
        "preface": "",
        "paragraphs": [
            "岸上征人水上舟，古今行役梦悠悠。",
            "恰如河畔青青草，死尽还生那得休。"
        ],
        "notes": "",
        "id": "52e6cfcdf8a716ae1fb55e1885bb404d"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "邻圃求桂花并收坠英  其一",
        "preface": "",
        "paragraphs": [
            "万里西风桂树秋，蟾宫云箔夜香浮。",
            "何当净洗红尘梦，乞取一枝遮醉眸。"
        ],
        "notes": "",
        "id": "4813f55e2d1684a3442876fc8f6cf3b0"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "邻圃求桂花并收坠英  其二",
        "preface": "",
        "paragraphs": [
            "收拾残英捣作汤，小山风味不能忘。",
            "敢烦即遣苍头去，扫取黄金一斛强。"
        ],
        "notes": "",
        "id": "549821db1d1151db67b08691a040cdf3"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题唐圉人调马图",
        "preface": "",
        "paragraphs": [
            "飞龙天厩隘云稠，一匹骄驰掣电流。",
            "枥下髯奴真厮养，眼中元不识骅骝。"
        ],
        "notes": "",
        "id": "74df7047a3c2daf7f163c36f4e7fc7cc"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "赋桂山",
        "preface": "",
        "paragraphs": [
            "小山桂树碧云西，三叠琴心月未低。",
            "曲罢便乘苍凤去，广寒琼牓要新题。"
        ],
        "notes": "",
        "id": "1a5e096246a949e528ce6d8f9bc7a11b"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "赠恒斋葛太医  其一",
        "preface": "",
        "paragraphs": [
            "吴下谦谦抱朴孙，妙年应遇长桑君。",
            "素心皦皦恒如月，一寸灵苗手自耘。"
        ],
        "notes": "",
        "id": "b132bf7e7416f6d0b53c3f8fef0af240"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "赠恒斋葛太医  其二",
        "preface": "",
        "paragraphs": [
            "人间无地不巇嵚，刺眼医门剑戟森。",
            "操术不为流俗变，始知夫子有恒心。"
        ],
        "notes": "",
        "id": "d6042345917b1b098d7d0d25c0a35c4d"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "赠恒斋葛太医  其三",
        "preface": "",
        "paragraphs": [
            "少小烟霞痼疾深，已将钟鼎等山林。",
            "年来更有躭玄癖，烦向膏肓为一针。"
        ],
        "notes": "",
        "id": "2a3a47c3b94a1b21b6cdb37836a3d3dc"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "济南赵君成南使羁留三纪得还其犹子录其遗事求诗为赋一绝",
        "preface": "",
        "paragraphs": [
            "三十六回秋月明，年年望断雁南征。",
            "苏郎皓首还乡去，媿杀当年李少卿。"
        ],
        "notes": "",
        "id": "f41a4d50895d0783f0a521d026dafdc7"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "吴市售药",
        "preface": "",
        "paragraphs": [
            "山夫聊作市廛居，漫学壶公计已疏。",
            "收卷向来经济策，案头唯集古方书。"
        ],
        "notes": "",
        "id": "9fc40205dcc7f4805f850089e9ad3f04"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题山水扇  其一",
        "preface": "",
        "paragraphs": [
            "青山绿树蔽层楼，应有高人隠一丘。",
            "客子门前过何急，古今行役未曾休。"
        ],
        "notes": "",
        "id": "6d5d006fb685f5431f90024b3c7fd686"
    },
    {
        "author": "陈深",
        "dynasty": "宋",
        "type": "诗",
        "rhythmic": "",
        "title": "题山水扇  其二",
        "preface": "",
        "paragraphs": [
            "江上层峰拥翠螺，人烟隠隠见岩阿。",
            "泊舟二子登平陆，遮莫风波奈尔何。"
        ],
        "notes": "",
        "id": "70c898dde8ed85261c7e5606163b2175"
    }
]