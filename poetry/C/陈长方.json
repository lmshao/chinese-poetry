[
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "李邺侯赞",
        "preface": "",
        "paragraphs": [
            "四海九州，如一戯具。",
            "运之失机，人与俱仆。",
            "嗟世小儿，坐旁窥观。",
            "拟指其手，目动心寒。",
            "伟兹邺侯，把握是器。",
            "南西北东，唯所欲置。",
            "先捣范阳，困贼两河。",
            "远猷不施，遗孽遂多。",
            "藉其余智，指令李郭。",
            "尚洗甲兵，二都清廓。",
            "再造有唐，如汉子房。",
            "留封亦谢，高卧嵩阳。",
            "老居上宰，前星嵲屼。",
            "诚动昏庸，阴销篡夺。",
            "寒暑迭运，今三百年。",
            "岩岩英风，俨若在前。",
            "我思古人，心焉密勿。",
            "伟兹邺侯，才不世出。"
        ],
        "notes": "",
        "id": "c2684a9c3b7c758e386d81755d9b827e"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "李西平画像赞",
        "preface": "",
        "paragraphs": [
            "德宗贪功失君德，四海力欲干戈平。",
            "但喜马公窘田悦，滔俊角出飞秋鹰。",
            "绵绵延延到希烈，乘间索赋无时停。",
            "泾师门外一朝起，舟中敌国又朱泚。",
            "仓忙出走幸奉天，大器倾移飜手尔。",
            "西平忠武根于天，奋身一旅当无前。",
            "东猘西虺致首尾，屹立左右相周旋。",
            "马鸣萧萧向都鄙，师行引绳士如水。",
            "传呼齐道相公来，谈笑王城藏袖里。",
            "包戈卧鼓含元廷，青天洗出妖祲清。",
            "远坊穷巷鸡与犬，寂寂不惊刁斗声。",
            "德宗胸中暗如墨，怀光效忠终反侧。",
            "海内汹涌等沸羹，不有西平那复国。",
            "嗟乎西平诚功高，景钟太常书勋劳。",
            "为臣尔尔乃其职，慎勿满假矜贤豪。"
        ],
        "notes": "",
        "id": "a39f82f22c3ff7e31965e764c287124e"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "李卫公赞",
        "preface": "",
        "paragraphs": [
            "虬须天人世不有，两河股裂群凶手。",
            "健儿谁复知大家，养子朝朝饮牛酒。",
            "庙堂坐论赞皇公，三镇便同牛马走。",
            "濯手为雨噫为风，斡旋六合臂运肘。",
            "奇章器仅等罍樽，公人中龙彼犬豚。",
            "数百年来号牛李，气塞不堪今重论。",
            "感时念古寸心切，更觉会昌勋业尊。",
            "未应精爽焄蒿尽，试哦楚些招断魂。"
        ],
        "notes": "",
        "id": "15748c6a4439e41eaf79be2cd21f08bc"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "程伊川赞",
        "preface": "",
        "paragraphs": [
            "道如皎日，丝毫不隔。",
            "人自迷之，转南为北。",
            "寥寥千载，𧥄𧥄百家。",
            "精罢力惫，言多道遐。",
            "惟吾夫子，神交累圣。",
            "一念全德，千差尽正。",
            "发古关键，推与人同。",
            "学焉得此，作圣之功。",
            "浩乎无倪，体之甚迩。",
            "力扶斯文，仆而复起。",
            "我瞻遗像，非没非存。",
            "传之后裔，愈久弥尊。",
            "有功生民，不下神禹。",
            "非知道者，将谁告语。"
        ],
        "notes": "",
        "id": "4178cdf41159d5c8e2c28a38ff999de5"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "张横渠赞",
        "preface": "",
        "paragraphs": [
            "祖龙吐毒，烈火四焚。",
            "先王载籍，毕罹其屯。",
            "刘汉崛兴，访索丘坟。",
            "群儒掇拾，百不一存。",
            "绵𫈵之野，陋兮叔孙。",
            "胸谋腹断，己学自尊。",
            "致彼古礼，寥落无闻。",
            "勇哉先生，绝类离伦。",
            "追千岁上，以礼立身。",
            "隠居关右，化行于民。",
            "宾嘉丧祭，唯古之循。",
            "坐令邹鲁，复见咸秦。",
            "岩岩泰山，烈烈秋暾。",
            "先生谨严，比德实均。",
            "嗟世习非，诚难具论。",
            "弃礼自快，纷其如云。",
            "感今陈古，歌以斯文。",
            "庶由高躅，起我后昆。"
        ],
        "notes": "",
        "id": "f216f590adf8b8745ac2600d22828819"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "闻思大士入定相善财童子致恭揭谛神后卫因为之赞",
        "preface": "",
        "paragraphs": [
            "幪头叠足，歛目而禅。",
            "闻思尽处，当念超然。",
            "不起于座，遍群生前。",
            "如行空月，影落百川。",
            "提孩念道，访求知识。",
            "海山绝处，慈容忽觌。",
            "一俛仰间，今吾非昔。",
            "回首百城，山川历历。",
            "大士俨若，非空非有。",
            "毁赞莫及，孰卫孰守。",
            "唯此力人，雄风赳赳。",
            "是亦孔门，御侮之友。"
        ],
        "notes": "",
        "id": "0ea0eb444bff2e52276525f7381b2e06"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "真武赞",
        "preface": "",
        "paragraphs": [
            "北方之神非此形，世俗强为图其真。",
            "天一生水罔与冥，草玄扬云知彼情。"
        ],
        "notes": "",
        "id": "5c4f4d1af93d0ceb89b0acb179791982"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "张子房",
        "preface": "",
        "paragraphs": [
            "子房非汉臣，悯世为一起。",
            "借力用沛公，东西唯所指。",
            "注措岂因黄石书，出处非由赤松子。",
            "博浪沙中击祖龙，欲报君仇遑恤己。"
        ],
        "notes": "",
        "id": "0256cba6eadfbef92745a2ef08118b39"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "陆宣公",
        "preface": "",
        "paragraphs": [
            "赤符兆此水，黄图蒙楚氛。",
            "上天眷李氏，未许鲸鲵吞。",
            "胚胎出仁人，来佐文皇孙。",
            "如凤不鸷搏，坐使众鸟君。",
            "奉天累卵危，柱石繄公存。",
            "奈何儿曹痴，但侈李浑勋。",
            "或云诏令下，雪泣山南军。",
            "琐琐计功阀，浅识难与论。",
            "君看商辛罪，讵可臣周文。",
            "朝有一微子，国势南山尊。",
            "道大与时背，晚弃天之垠。",
            "溟渤泄毫芒，世已高清芬。",
            "穷通一吷耳，止止毋重云。"
        ],
        "notes": "",
        "id": "299d5ed7587fa5bfbbcbd84a1aa12379"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "寄黄端冕时从张丞相幕中",
        "preface": "",
        "paragraphs": [
            "三年不相面，思君夕十起。",
            "君趋大江东，此情随逝水。",
            "仲尼方过宋，亦主司城子。",
            "欲行平生言，讵知不由此。",
            "男儿一语契，发轫见千里。",
            "崎岖马迹间，输诚劳舌齿。",
            "浩歌归去来，长剑无须倚。"
        ],
        "notes": "",
        "id": "b8f0dfe1d11778829cbd10e414a6716c"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "文儒见和四诗钦叹高妙谨用韵为答卒章问讯汝霖幸呈似也  其一",
        "preface": "",
        "paragraphs": [
            "我贫如曲逆，瓮牖门垂席。",
            "莽苍且三餐，鹏鷃俱自适。",
            "功业薰天地，等是一戏剧。",
            "高堂亲鹄发，甘脆尚谋食。",
            "空余圣门事，黾勉愧强力。",
            "前修皎日星，一一是标的。",
            "未敢如求赐，自画兼愿息。"
        ],
        "notes": "",
        "id": "e12d5b50efec8dcf03e98f8bb3d1a2b6"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "文儒见和四诗钦叹高妙谨用韵为答卒章问讯汝霖幸呈似也  其二",
        "preface": "",
        "paragraphs": [
            "公居吴淞滨，声名到童儿。",
            "弓旌羔雁招，尚落沧海遗。",
            "淡然如秋容，杳渺无津涯。",
            "扁舟载西子，独此见子皮。",
            "兼收及我辈，一视白与缁。",
            "他年高士传，读者当见思。",
            "不但首阳士，廉称百世师。"
        ],
        "notes": "",
        "id": "256abaccc9568caef763fdb34a3620f0"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "文儒见和四诗钦叹高妙谨用韵为答卒章问讯汝霖幸呈似也  其三",
        "preface": "",
        "paragraphs": [
            "记公当日事，天上冠群英。",
            "偕计旅庭实，稚齿先飞声。",
            "胸中五色绢，补衮泽斯民。",
            "云胡卷而归，不效岐山鸣。",
            "翛然脱外累，志尚惟清宁。",
            "坐使嘉谷富，无复生蝗螟。",
            "因公古人风，并得千载情。"
        ],
        "notes": "",
        "id": "a6d9d5a60c3e491810825d02b660c44d"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "文儒见和四诗钦叹高妙谨用韵为答卒章问讯汝霖幸呈似也  其四",
        "preface": "",
        "paragraphs": [
            "好在苏夫子，琴书安稳不。",
            "尺书寄双鲤，一一无沉浮。",
            "不见才几日，沃若桑已稠。",
            "应与曜庵人，静话同茶瓯。",
            "目送归飞鸿，缥渺天南头。",
            "趣合略畦畛，道同当共谋。",
            "何时暂来旋，促驾毋停辀。"
        ],
        "notes": "",
        "id": "5c9d5d79ff48b51e39da4cd804118c04"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "读萧相国传嘉召平出处之合义作召平诗",
        "preface": "",
        "paragraphs": [
            "秦刑次骨政如虎，六合瓦分访前主。",
            "龙蛇五年垓下定，尺地寸天皆汉土。",
            "青门抱瓮等齐民，赍志肯教重屈身。",
            "采薇昔日首阳下，岂谓周武慙商辛。",
            "为臣委质贰乃辟，况我陪封存故国。",
            "不知荒虐但知君，可卷随人心匪席。",
            "每开汗简为潸然，出处真成不愧天。",
            "袖手叵堪余伎痒，往吊酂侯消未然。",
            "高皇漫道群雄祖，何似萧王更英武。",
            "一相不能推赤心，终至遭君玩掌股。",
            "君不见臧文仲，厚禄知贤不能共。",
            "千古难辞窃位讥，我为酂侯还忸怩。"
        ],
        "notes": "",
        "id": "ba72deee884e825c87d69674390cf6e9"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "孔明",
        "preface": "",
        "paragraphs": [
            "阿衡专美有商初，谁氏仿佛前规橅。",
            "汉末诸君愤城狐，外召绍卓为韩卢。",
            "毒流三辅被京都，𫓧锧至乃诛无须。",
            "纷纭少定泪坞诛，诸君自名谷与孤。",
            "海内各各援鼓桴，才如粟毛争驰驱。",
            "孔明高卧南阳庐，视之过前初若无。",
            "三顾幡然去枌榆，实类有莘彼丈夫。",
            "玄德没地存孤雏，昏暗仅比曹丕奴。",
            "扶之立国西南区，君臣内外靡咨吁。",
            "兹事可直桐宫居，孔明乃古阿衡徒。",
            "何人欲并齐夷吾，是将鱼目方璠玙。",
            "九原可作谁归与，呜呼斯人真起予。"
        ],
        "notes": "",
        "id": "96325349af69c5e3a12ad1c52f2cf226"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "题赵坦之唐人所画二马",
        "preface": "",
        "paragraphs": [
            "前身道林后曹覇，笔下马生非可画。",
            "心赏神骏今绘神，戏弄丹青疑造化。",
            "风鬃雾鬣何足云，电行山立更逼真。",
            "脱遗皮毛见骥德，妙处了非由写形。",
            "兔园喜事佳公子，王济风流略相似。",
            "画中一见犹好之，不但千金致燕市。",
            "明窗展拭须韵语，杜陵无人欲谁付。",
            "邓公骢马二三群，梦想风标觊神遇。",
            "此诗此画今不逢，见画与诗元自同。",
            "谁知一洗凡马句，今在生绡半幅中。"
        ],
        "notes": "",
        "id": "020614b29966f1bbe3908353b6061f0a"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "读张文潜黄鲁直中兴颂有作",
        "preface": "",
        "paragraphs": [
            "文皇光明大式围，招来群策常低眉。",
            "恩流动植到肌骨，民心与作邦家基。",
            "岁月日逝阅天宝，桩撞家居恣纤儿。",
            "妇后一日投三子，内间更纳寿王妃。",
            "三纲俱紊今若此，渔阳叛将来犹迟。",
            "骑骡入蜀事惨恻，灵武即位尤堪悲。",
            "五郎父子较名义，直与安史分毫厘。",
            "若非贞观基局牢，分披已作周东西。",
            "临淮电击亦漫尔，汾阳韬畧将何为。",
            "后来更出颜元辈，深词大刻中兴碑。",
            "艰难不少念厥祖，坐蒙前福仍夸毗。",
            "鉴观陈迹动叹息，愿上文王圣德诗。"
        ],
        "notes": "",
        "id": "20eb545c36aae51a28d723f21cd8587d"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "古剑行",
        "preface": "",
        "paragraphs": [
            "不辨干将与莫耶，仗之使我心无邪。",
            "光芒紫气射牛斗，知音今不乏张华。",
            "百炼精刚欧冶手，一仗尚能清九有。",
            "有时阴霭天地昏，匣中飞电金蛇走。",
            "切玉如泥未足珍，终当化去乌足神。",
            "愿与朱云斩邪佞，岂甘埋没延平津。",
            "莫道承平便无用，长使奸雄毛骨竦。",
            "上决浮云日月明，疾视羞为一夫勇。"
        ],
        "notes": "",
        "id": "44551a5adf9a370891f8783792eb703f"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "赠画者徐琛",
        "preface": "",
        "paragraphs": [
            "我行江南江北山，真赏会心那可数。",
            "独爱黄陵古庙前，四水粘天迷浦溆。",
            "胸中历历着山川，有句如枝不容吐。",
            "欲将写作无声诗，笔底愧非韦与许。",
            "今年南走到闽越，归踏雪峰由后路。",
            "蛇行山腹动十里，屏列奇峰疑八柱。",
            "连云直拟穿天心，飞瀑横看如急雨。",
            "盘涡雷吼又奔注，小立只忧蛟鳄怒。",
            "何异周南太史家，西上九疑东访禹。",
            "君能点染出江山，造物𬬻锤困掀侮。",
            "李成不作郭熙死，谁谓今人不如古。",
            "五日一水十日石，得意无烦用心苦。",
            "君观宋迪传深趣，元在颓墙破环堵。",
            "正如草圣得神逸，担夫争道公孙舞。",
            "吾言有味君细听，领畧当同少林祖。"
        ],
        "notes": "",
        "id": "e9c15aad1b6bae221847af319de34963"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "边公明尽屏荤茹因成古风约叔度良佐周翰同赋公明学佛而不专意性理故及之",
        "preface": "",
        "paragraphs": [
            "君不见何曾万钱不下筯，一食淋漓污刀俎。",
            "又不见王济春醪人抱瓮，盈缶蒸豚渍人乳。",
            "百年光景电画水，口腹何须事如许。",
            "夫君景德公侯家，鸣钟列鼎相矜夸。",
            "奈何乌帽嵌岩底，栽松艺菊餐烟霞。",
            "年来删薙到口腹，不待闻韶便忘肉。",
            "前身知是永禅师，想似当年房相国。",
            "庖厨渐远世缘轻，定水泓澄久更明。",
            "蒲团好究风幡句，率陀未是公归处。",
            "一日还家不移步，方信今吾了非故。",
            "作诗相贺杂苦语，爱人以德吾非据。"
        ],
        "notes": "",
        "id": "9c3f0a39ccb3e764cea0b5d7bcc5c665"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "别叶子",
        "preface": "",
        "paragraphs": [
            "归袂飘飘举，春风催去船。",
            "又为旬日别，已觉寸心悬。",
            "诗社须摩诘，兄家念惠连。",
            "千金轻一诺，季布岂空传。"
        ],
        "notes": "",
        "id": "ae725bdc4158ecbe38b2513bc2d7ab60"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "王正自挽诗  其一",
        "preface": "",
        "paragraphs": [
            "道史词华丽，兰台地望高。",
            "鸳行方接翼，牛刃极吹毛。",
            "岂料飞梭语，长令空谷逃。",
            "栖迟俄委化，惊惋首重搔。"
        ],
        "notes": "",
        "id": "756ebc334b4d9670bc4cee159ea3238f"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "王正自挽诗  其二",
        "preface": "",
        "paragraphs": [
            "登门才几日，祖奠亦歔欷。",
            "毁誉付公是，游谈空昨非。",
            "厉阶由怨府，意广数危机。",
            "世味元如许，休嗟志愿违。"
        ],
        "notes": "",
        "id": "7afa5b85c43867c160999900cd4a91e1"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "杨汉公挽词二首  其一",
        "preface": "",
        "paragraphs": [
            "今世称能吏，如君第几人。",
            "铜章恩屡易，象板命惟新。",
            "华表归无日，泉台冷不春。",
            "承家在诸子，勉力绍前尘。"
        ],
        "notes": "",
        "id": "f8b99bce9e7e34848ab438b79e92559b"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "杨汉公挽词二首  其二",
        "preface": "",
        "paragraphs": [
            "一日官联旧，千秋事契存。",
            "窆棺萧寺侧，筑屋白云根。",
            "绵力惭无助，丹心徒重论。",
            "凄凉楚些韵，谁解与招魂。"
        ],
        "notes": "",
        "id": "689afa5880806117dfa26700cef71eac"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "去冬因元镇有见怀诗草草用韵录上并谢妙药名墨之惠",
        "preface": "",
        "paragraphs": [
            "南来仙骥一回翔，古墨丹砂并送将。",
            "从此微躯常得健，学君挥翰讵能忘。",
            "霜寒碧涧行踪少，月落青林去梦长。",
            "相见只愁俱白发，敢辞不饮负清觞。"
        ],
        "notes": "",
        "id": "11b36fa36c292b86a23f262637c3ed28"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "送李尹叔解印",
        "preface": "",
        "paragraphs": [
            "数年美政在棠阴，考绩如公合赐金。",
            "莫问逢迎妨俗眼，但知惠爱尽吾心。",
            "攀车共愿轮生角，追路端如鹿走林。",
            "我亦一廛清霅尾，惭无妙笔写徽音。"
        ],
        "notes": "",
        "id": "d8f7590ee103e94add092f565abe27b2"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "寄胡仲连三丈",
        "preface": "",
        "paragraphs": [
            "吴中耆旧固无多，底事年来病作魔。",
            "无妄那知能召疾，蹈仁谁谓反伤和。",
            "阻操几杖候安否，宜遣音书问若何。",
            "不药行将致康复，铜人公可手摩挲。"
        ],
        "notes": "",
        "id": "9a2b69ba85ced5c8e7511311fd81475d"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "观亡弟同之书札感怀",
        "preface": "",
        "paragraphs": [
            "处处君书画，难堪泪雨沱。",
            "如何遵养力，不似世缘多。"
        ],
        "notes": "",
        "id": "b44436a3b28e17cde5ce413de0d0f97b"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "书中庸示边周翰",
        "preface": "",
        "paragraphs": [
            "纸上遗书字宛然，千年微意有谁传。",
            "曾将灵钥开关钮，珍重成周二老贤。"
        ],
        "notes": "",
        "id": "2d1d78e606e657555478a3e46817653e"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "郦生长揖",
        "preface": "",
        "paragraphs": [
            "辍洗高阳一酒徒，沛公雅意在雄图。",
            "终烦前箸还销印，王表知君浅丈夫。"
        ],
        "notes": "",
        "id": "06f2af273da5db07e1ff31604ddcee87"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "张释之谏文帝",
        "preface": "",
        "paragraphs": [
            "乐极生悲倚瑟歌，一言悟主亦何多。",
            "晏婴往日规齐景，廷尉风流更不磨。"
        ],
        "notes": "",
        "id": "e8c6ba58c2680e7772cc7d60de9ff78d"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "霍光赏符玺郎",
        "preface": "",
        "paragraphs": [
            "黄四娘家花满蹊，姓名因寄杜陵诗。",
            "孟坚父子编摩久，符玺中郎竟为谁。"
        ],
        "notes": "",
        "id": "b4f96380bd759502ab6d1db6d46d862a"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "金日䃅见马",
        "preface": "",
        "paragraphs": [
            "黼座天临粉黛中，苑前过马貌惟恭。",
            "那知漠北休屠子，前古由余可比踪。"
        ],
        "notes": "",
        "id": "346c0c9365076a901f48dff5fb8c6718"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "冯倢伃",
        "preface": "",
        "paragraphs": [
            "仓惶环柱祖龙子，失筯惊雷刘使君。",
            "肯信绿眉蝉鬓客，当熊意气压三军。"
        ],
        "notes": "",
        "id": "35d3e58ec6e23adc962e02d26c17322a"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "王昭君",
        "preface": "",
        "paragraphs": [
            "巫峡江边岁屡更，汉宫日月亦峥嵘。",
            "此身端可清边患，谁惜龙沙以北行。"
        ],
        "notes": "",
        "id": "96112d9e98a4259ab6f0afaa95182a00"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "山简习池",
        "preface": "",
        "paragraphs": [
            "夷甫清言百不知，山公日醉习家池。",
            "晋朝将相元如此，石勒刘渊自奋飞。"
        ],
        "notes": "",
        "id": "d7bad6328db2d9d376e7d503c9e788f5"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "明皇览鉴妃子剪发图",
        "preface": "",
        "paragraphs": [
            "引鉴能知天下肥，此时未纳寿王妃。",
            "龙眠解向丹青里，写出开元治乱机。"
        ],
        "notes": "",
        "id": "df70b70d889249a65144d67a5c3d99be"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "胡少明两书索二程先生画像寄小诗二首  其一",
        "preface": "",
        "paragraphs": [
            "微言固已成糟粕，纸上形容转更踈。",
            "要识平生真面目，百无所似若为书。"
        ],
        "notes": "",
        "id": "ba7b684574563a5b640b874061fe9c06"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "胡少明两书索二程先生画像寄小诗二首  其二",
        "preface": "",
        "paragraphs": [
            "牛首蒙倛两误传，与人同处最难言。",
            "孟轲出语不惊坐，熟复方能知委源。"
        ],
        "notes": "",
        "id": "7d34f875d921656bfce0cd34cd17f51d"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "怀少明  其一",
        "preface": "",
        "paragraphs": [
            "故人漂泊客江乡，夜雨相思夜更长。",
            "经岁不来来又去，端如鸿燕递相望。"
        ],
        "notes": "",
        "id": "90e824721984726a856120257d8a2664"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "怀少明  其二",
        "preface": "",
        "paragraphs": [
            "江芦叶叶生秋思，相对闲窗伴晚风。",
            "想得涂菘胡伯武，此时情味与谁同。"
        ],
        "notes": "",
        "id": "18eb75ecd4a2f1b5ccf254f2cd2aab3a"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "答虞明中",
        "preface": "",
        "paragraphs": [
            "若道平生未始离，谁知此语已成非。",
            "饶君向此知端的，未免犹成我与伊。"
        ],
        "notes": "",
        "id": "a2fdbd93dedba107377f7488ee5dc614"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "示弟",
        "preface": "",
        "paragraphs": [
            "欲知天理即私心，切莫将来两处寻。",
            "翻手为云覆手雨，只今犹昔昔犹今。"
        ],
        "notes": "",
        "id": "385f2c02ba9f263bc34b9aba3762014f"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "观云",
        "preface": "",
        "paragraphs": [
            "浮云聚散复西东，此处容君一线通。",
            "全体露时如不领，问君何日解相逢。"
        ],
        "notes": "",
        "id": "7cc181db66fa81d6e40be75b8f3e6cab"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "题牛图",
        "preface": "",
        "paragraphs": [
            "卧啮枯萁对晚风，微劳畎亩未须雄。",
            "吾君痛迫刘文叔，好试当年新野功。"
        ],
        "notes": "",
        "id": "f4c346916c1b77b1c62c2d9db1a50c40"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "牧羊图",
        "preface": "",
        "paragraphs": [
            "画史含毫欲下时，笔端新意有谁知。",
            "满山羖𦍠燕然北，快取奇功慎莫迟。"
        ],
        "notes": "",
        "id": "e35139532c7c8ced28b995977f2290be"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "题定武本兰亭  其一",
        "preface": "",
        "paragraphs": [
            "昭陵一入见无从，镌石犹将赝本供。",
            "八法典刑今在此，华山天外立三峰。"
        ],
        "notes": "",
        "id": "17fa4acb9cee8dc68cbc6747cbe95ddc"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "题定武本兰亭  其二",
        "preface": "",
        "paragraphs": [
            "不须苦恨厌家鸡，自是盐车后月题。",
            "弄笔数行书纸背，莫教人唤庾安西。"
        ],
        "notes": "",
        "id": "616139b9db1b139584700bd39afd7a38"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "题定武本兰亭  其三",
        "preface": "",
        "paragraphs": [
            "此甥此舅两风流，翰墨相传不误投。",
            "大似曹溪付衣钵，临池他日看银钩。"
        ],
        "notes": "",
        "id": "65cf7694daee660a853dd8500fd8d84a"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "歌赠叶季质",
        "preface": "",
        "paragraphs": [
            "叶子哦诗风雨寒，时时和墨摇笔端。",
            "江山万里入寸纸，杳霭孤鸿残照闲。",
            "沧洲散发径欲往，已觉置我江之干。",
            "一身幺么仅如许，胸次奈君湖海宽。",
            "酒狂稍稍芒角露，扫出怪石苍松盘。",
            "他人崎岖作能事，君独笑谈聊一戏。",
            "青鞋布袜自寻山，四十无家疑度世。",
            "莫歌长铗归来乎，不须苦吟频撚须。",
            "但将美酒浇磈磊，里社年丰皆可酤。",
            "醉来横眠醒读书，长康非痴君岂愚。",
            "身闲无事肯过我，更作天姥当庭除。"
        ],
        "notes": "",
        "id": "051b9dcd5d307d0d22b976c4d6c8d490"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "和叶季质以唐律两篇见属",
        "preface": "",
        "paragraphs": [
            "风流王右辖，萧散郑丹邱。",
            "此事今难再，如公可并游。",
            "千篇诗价重，十日酒船浮。",
            "圣主方东幸，山中莫滞留。"
        ],
        "notes": "",
        "id": "95b420ab893c01056ed08b512c4cb930"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "书杨舜韶诗后",
        "preface": "",
        "paragraphs": [
            "吴城磊落见长身，屈指文章第几人。",
            "岁月消磨百年后，音容间绝九泉新。",
            "惭无健笔作佳传，空对遗编独惨神。",
            "符也克家端的否，会须收拾寄苍珉。"
        ],
        "notes": "",
        "id": "1a71080762f86c29295c68f2ab619d29"
    },
    {
        "author": "陈长方",
        "dynasty": "宋",
        "type": "诗",
        "rhythmic": "",
        "title": "问学有感",
        "preface": "",
        "paragraphs": [
            "闲花乱蕊竞红青，谁信风光不系停。",
            "问此果能知逝者，便须触处尽相应。"
        ],
        "notes": "",
        "id": "3b7803d5035780e9a1c341436818420c"
    }
]