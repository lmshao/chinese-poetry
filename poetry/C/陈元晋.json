[
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "别玉笥何炼师  其一",
        "preface": "",
        "paragraphs": [
            "轩轩黄冠师，胄出水曹后。",
            "流风尚诗癖，圣处坐参透。",
            "褰裳红尘外，心赏山水秀。",
            "浑融入芒端，字字遗氛垢。",
            "云雾巧裁缝，冰雪工刻镂。",
            "编成着山岩，光怪射牛斗。"
        ],
        "notes": "",
        "id": "68a6f3fa13d78c07a05a2b681e2db4ed"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "别玉笥何炼师  其二",
        "preface": "",
        "paragraphs": [
            "诚斋已古人，文字上无古。",
            "云龙渺相从，传家有文武。",
            "异闻蕲一面，渴予心独苦。",
            "龙门快先登，羡子赏音遇。",
            "廖师抱长材，弥明吐奇语。",
            "牵联千载名，政以韩子序。",
            "君从萧滩来，我向赣水去。",
            "饥驱我漫出，可耐尘土污。",
            "云山固招君，底事闯城府。",
            "秋凄君且归，我行方出户。",
            "稻粱亦何味，茯苓自堪煮。",
            "何时扣白云，借我一坐具。"
        ],
        "notes": "",
        "id": "160758b007e187dc731cbfd677507b89"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "梅",
        "preface": "",
        "paragraphs": [
            "吾敬林隠君，终老梅花乡。",
            "孤山足佳处，不愿白玉堂。",
            "古来贫贱交，富贵渠相忘。",
            "岁寒谁古心，摇摇桃李场。"
        ],
        "notes": "",
        "id": "6b448f4d10c5c426be1984454d456537"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "竹",
        "preface": "",
        "paragraphs": [
            "吾敬王子猷，傲俗独爱竹。",
            "行止必与俱，情义均骨肉。",
            "云龙求友心，上下亦相逐。",
            "彼哉绝彜伦，乃戒桑下宿。"
        ],
        "notes": "",
        "id": "dd151648add13d9fb5af49874f85d8f1"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "游罗浮宝积寺  其一",
        "preface": "",
        "paragraphs": [
            "晴峰膏秋容，远骑驻春脚。",
            "长风载之游，清月此旅酌。",
            "眼高天围小，语暖云气薄。",
            "神仙邂逅亲，导客以笙鹤。"
        ],
        "notes": "",
        "id": "76caa87343151247ec808517dbfdb154"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "游罗浮宝积寺  其二",
        "preface": "",
        "paragraphs": [
            "半生梦罗浮，世事缚两脚。",
            "仙泉有谁何，生客那得酌。",
            "君诗挹其腴，水味从此薄。",
            "清游天所裁，望极南飞鹤。"
        ],
        "notes": "",
        "id": "c0edae73d8e7e79b340c10f1ccbb2974"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "有感",
        "preface": "",
        "paragraphs": [
            "寒声战梧楸，风色岁行暮。",
            "谁念天涯人，貂裘敝尘土。",
            "一饱亦易营，局促良自苦。",
            "安得八骏蹄，驾言观玄圃。"
        ],
        "notes": "",
        "id": "2349332a25b1bb02fd22f90d892bc852"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "和留粹中将游南华之什",
        "preface": "",
        "paragraphs": [
            "南来佳山水，清淑如三吾。",
            "何必二水间，独有八境图。",
            "秀水饥可餐，清沦渴可𣂏。",
            "颉颃飞霞佩，簸弄明月珠。",
            "心闲鸥许知，日远鸿与徂。",
            "蓬窗苦局促，畧取山川娱。",
            "是间有意趣，逢人辄周诹。",
            "一舍两丛林，半点尘埃无。",
            "顿渐非二门，凡圣同一区。",
            "见佛心即了，迷者直非夫。",
            "冥心休外观，来此同僧趺。"
        ],
        "notes": "",
        "id": "80e08da160947cf38c6e80f5e918096d"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "寿嬾庵赵先生十首  其一",
        "preface": "",
        "paragraphs": [
            "更生青藜杖，长吉古锦囊。",
            "岂无芝兰馨，终少蒹葭霜。",
            "精深师友渐，磨琢金玉相。",
            "凛此宗姓杰，高掩汉与唐。"
        ],
        "notes": "",
        "id": "b6c2d411fc5d5bb774ecd67f0e52bc95"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "寿嬾庵赵先生十首  其二",
        "preface": "",
        "paragraphs": [
            "曩时吴畏斋，槃槃极宏毅。",
            "今时叶水心，表表负经济。",
            "公游二老间，圣处心独契。",
            "人物方眇然，甚矣夫子似。"
        ],
        "notes": "",
        "id": "5ba930f760522d6904b192eb6f8c17b2"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "寿嬾庵赵先生十首  其三",
        "preface": "",
        "paragraphs": [
            "皎皎畴昔心，睠焉本根计。",
            "一鸣惊万喑，独醒阅众醉。",
            "勇指非种锄，有胆竟成事。",
            "彼哉称国师，千载有余媿。"
        ],
        "notes": "",
        "id": "ef9678e2311e65bcc68e8b991d9c4178"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "寿嬾庵赵先生十首  其四",
        "preface": "",
        "paragraphs": [
            "医国药万金，补衮线五色。",
            "谁令落江湖，刺史六百石。",
            "众万沟壑濒，援手公一力。",
            "平生富青州，关心岂官职。"
        ],
        "notes": "",
        "id": "3d97409ad822bbb6fef14b5edf9720f5"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "寿嬾庵赵先生十首  其五",
        "preface": "",
        "paragraphs": [
            "嘉师固秉彝，祥刑尽生德。",
            "惠文恣弹治，此意谁复识。",
            "雨露既天覆，刀剑亦俗革。",
            "活人不言功，所愿长我国。"
        ],
        "notes": "",
        "id": "29b1a03ed03c983c02d58f9f679e1839"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "寿嬾庵赵先生十首  其六",
        "preface": "",
        "paragraphs": [
            "王气鬰东南，兵尘莽关洛。",
            "事会岂有极，祇恐元气弱。",
            "折冲樽俎余，欠着一谔谔。",
            "如公胡不归，儒用鲁何削。"
        ],
        "notes": "",
        "id": "e0ffd83b3d2fd074053f811fac6ffd31"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "寿嬾庵赵先生十首  其七",
        "preface": "",
        "paragraphs": [
            "垂弧正大夏，明炳肖火德。",
            "仙源毓英灵，帝赍扶社稷。",
            "恩波溢西江，酿作寿觞碧。",
            "一饮千斯年，福与宋无极。"
        ],
        "notes": "",
        "id": "aaa25eb788486777b78092eb11167b1c"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "寿嬾庵赵先生十首  其八",
        "preface": "",
        "paragraphs": [
            "书生栖大厦，燕贺媿无从。",
            "嵩高乏嘉颂，何以祝我公。",
            "一节贯岁寒，愿似南山松。",
            "下有千岁苓，尝许气味同。"
        ],
        "notes": "",
        "id": "a6ddb27393b470f1ba4a29ccebf5cee9"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "寿嬾庵赵先生十首  其九",
        "preface": "",
        "paragraphs": [
            "开济平生学，忠精一寸心。",
            "时危添白发，意远寄清吟。",
            "河洛风埃满，江湖岁月深。",
            "眼明天柱壮，𤃩渌对渠斟。"
        ],
        "notes": "",
        "id": "0219ede77abe7004595f8dca216aa628"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "寿嬾庵赵先生十首  其一○",
        "preface": "",
        "paragraphs": [
            "楚望环宗岳，湘源远派浯。",
            "山川钟气异，宇宙要贤扶。",
            "晚遍朱轩辙，春饶绿野腴。",
            "遥知初度日，歌舞沸重湖。"
        ],
        "notes": "",
        "id": "5cbf4f38a752383266205cc163e000a0"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "朱明洞天",
        "preface": "",
        "paragraphs": [
            "南来大艑凌空浮，卸帆试畧罗浮秋。",
            "胸中无机神仙喜，笔底光怪山灵愁。",
            "山泉夜作糟床滴，风松闪冉青旗色。",
            "招我三啜玻璃觥，峰头飞上八千尺。",
            "星微月壮海茫茫，蓬莱仙袂遥相望。",
            "铜龙夜吼风雾香，石桥跨空河汉长。",
            "千岩笙籁奏清曲，万树醴露如天浆。",
            "金鸦海底初刷翮，云拥扶桑一枝出。",
            "群仙拍手叹绝奇，坐中相顾属谁笔。",
            "阿翁曾是夹日飞，公孙请赋五色日。"
        ],
        "notes": "",
        "id": "18c56a221f995f52092e2b3d461b378b"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "田家谣",
        "preface": "",
        "paragraphs": [
            "长年饭不足，背裂赤日中。",
            "忍饥不肯懒，辛苦求年丰。",
            "今秋幸一熟，天意亦惮穷。",
            "庶几债可了，或有余粟舂。",
            "团栾共妻子，糠粃一笑同。",
            "焚香答天赐，力作人何功。",
            "君不见前年三百青铜米一斗，又不见去年蕨根掘尽不充口。",
            "妻孥长恐不相守，敢拟如今苏息否。"
        ],
        "notes": "",
        "id": "8f5222711fcf11ae793c80de2fa0f1c7"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "和冯眉州九日无酒韵",
        "preface": "",
        "paragraphs": [
            "蜀日曀曀风凄凄，有美人兮愁楚羁。",
            "白衣不来负佳节，士穷使我增歔欷。",
            "锦鞯屡踏秦关月，宝刀尚染健儿血。",
            "寻思往事玩浮云，目送孤鸿互明灭。",
            "醉乡广大无何有，无事唯当学犀首。",
            "不应来吊独醒魂，却嫌闲却持螯手。",
            "吾侪臭味草木同，但须多植寒花丛。",
            "遇花开时即重九，天岂教人樽屡空。"
        ],
        "notes": "",
        "id": "454070f7c197a37764f6f2a04d3bf280"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "赠符药朱道士",
        "preface": "",
        "paragraphs": [
            "君不见许旌阳，飞符走剑蛟龙降。",
            "一朝功行满仙籍，宝册金丹来帝旁。",
            "又不见孙思邈，玉函方出千金药。",
            "栖迟犹作地行仙，良以活人恩施博。",
            "要知天地德好生，鬼谋客邪胡由乘。",
            "有符有药解济世，此心即可通神明。",
            "桃椎耳孙乐虚静，符水能灵药能圣。",
            "呼雷麾电缚魑魅，二竖三彭俱听命。",
            "困者以醒病者苏，孳孳予岂为利图。",
            "梓人作室橐驼树，治民相国非殊涂。",
            "降魔要竖大法幢，起死要下黄昏汤。",
            "更频物色合谁属，请起江湖登庙堂。"
        ],
        "notes": "",
        "id": "12dce82f90e2f2534c90ebac73d20245"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "胡文昌和东坡子由彭城月诗并录澹庵新州以所和见示索和",
        "preface": "",
        "paragraphs": [
            "澹庵眼似坡仙高，眇视轩冕如秋毫。",
            "忠臣要作社稷计，那知平陆生风涛。",
            "当时盖亦轻余子，富贵转头真逝水。",
            "汗青不朽姓字香，百世闻风尚兴起。",
            "函关正要封泥丸，金陵王气开龙蟠。",
            "一书乞借尚方剑，搢绅环睨心为寒。",
            "要扶銮驾还都汴，鼎镬在前颜不变。",
            "低头办了著南冠，歛手笑还丞相板。",
            "飞鸢跕跕古锦山，气老益壮穷益坚。",
            "银河流空月照地，肺肝洞作冰玉看。",
            "缅怀坡仙亦大好，诗比离骚兴香草。",
            "持杯满满贺素娥，岭海百年逢二老。",
            "闻孙趾美德不贫，清文高节犹前人。",
            "何当佳话重拈出，只慙授简梁园客。"
        ],
        "notes": "",
        "id": "666ec586c039cd8b1d38118b9b1f17a2"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "采莲",
        "preface": "",
        "paragraphs": [
            "春山懒妇忻昼眠，门前女伴邀采莲。",
            "含嚬行过寒烟浦，瞥上兰舟悄无语。",
            "寻花不见花深深，见花不折空愁心。",
            "停桡看花红更腻，却自低头照秋水。",
            "娟娟沙际月一痕，催归几棹菱歌喧。",
            "叶底忽逢花并蒂，折归月下乞郎看。"
        ],
        "notes": "",
        "id": "aeb2eb6497d42e00db4ddb1994cb65df"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "杨南仲寓湖",
        "preface": "",
        "paragraphs": [
            "纷纷市道交，翻覆云雨手。",
            "不如清风与明月，情分却于人耐久。",
            "夫君不受尘土污，湖上结茅谁与处。",
            "坐中只著风月我，有客敲门卿且去。",
            "凉生几席影沉杯，困眠醉舞相追陪。",
            "此时一笑真莫逆，中边洞彻无纤埃。",
            "须知个里非久计，时来携手青云里。",
            "蓬莱山顶广寒宫，放出清光满天地。"
        ],
        "notes": "",
        "id": "4427cf2becef3cccadb29ae41052c25a"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "上姚赣州镛寿",
        "preface": "",
        "paragraphs": [
            "东南之镇曰会稽，扶舆清淑拱帝畿。",
            "千岩万壑气盘礴，更有寿桧天与齐。",
            "托根后土阅千古，黛色苍皮天一柱。",
            "钟为人杰堪栋国，恰似嵩高降申甫。",
            "君侯胸中百万兵，年未四十俄专城。",
            "精神满腹秋水莹，谈笑两颊春风生。",
            "崎岖赣右三百里，蛟鳄垂涎波浪起。",
            "溯流张胆作风帆，信如王尊乃勇耳。",
            "脱畧边幅柔凶顽，解除苛娆绥创残。",
            "唤回和气豁氛祲，事有至难谈笑间。",
            "人口如碑沸传诵，帝曰吾徒得君重。",
            "天风吹下紫泥封，趣入班行作仪凤。",
            "大夫何以假守为，真除属厌民所期。",
            "虎头岌嶪要弹压，凝香森戟聊娱嬉。",
            "璇杓插子日南至，黄钟飞灰雷出地。",
            "崆峒春早梅已香，酿入黄堂寿觞里。",
            "醉来含笑看吴钩，龙光夜半干斗牛。",
            "关河北望令人老，忠臣心与天为谋。",
            "潢池正尔兵不弄，又说边尘时澒洞。",
            "筹边筦钥宁无人，知待人豪为国用。",
            "貂蝉冠高剑拄颐，丹青正与绿鬓宜。",
            "碧油幢下白羽扇，貔虎百万惟指麾。",
            "雍容传檄定三辅，颈缚单于归衅鼓。",
            "手扶銮驾还东都，宫殿千门总如故。",
            "摩挲与问金城柳，颇尝见有此举否。",
            "策勋饮至未央宫，腰下悬金印如斗。",
            "万年觞捧月氐头，虎拜稽首扬王休。",
            "功高福与宋无极，紫枢黄阁三千秋。"
        ],
        "notes": "",
        "id": "04e35ae1e1e3487d58c25c829779f606"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "上刘计使",
        "preface": "",
        "paragraphs": [
            "水心吾师今昌黎，如椽巨笔光虹蜺。",
            "先公潜德粲碑版，却恨不识嵇中散。",
            "九苞五彩丹穴雏，不巢阿阁翔海隅。",
            "南来只影方自笑，天假之逢挹光耀。",
            "一寒顿坐春风温，贱子亦许扳龙门。",
            "子期九原不可叫，筝琶纷纷不同调。",
            "明公派自南轩来，祇今砥柱狂澜回。",
            "一麾两节岭南北，尽是周程旧敭历。",
            "书生彊附善类心，莫道冶跃非祥金。",
            "偶然短簿令公喜，上下云龙固其志。",
            "山谷昔见苏长公，自比小草依长松。",
            "牵联名字香闻素，未必今人不如古。"
        ],
        "notes": "",
        "id": "273579d11a516ce47c5191287e16e00e"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "和胡文昌嘉禾篇",
        "preface": "",
        "paragraphs": [
            "鄮山东翼帝王州，使君来自白鹭洲。",
            "下车三月课最优，赋办不扰讼不留。",
            "哦诗卧阁政令修，和声上畅天畀休。",
            "六丁下执旱魃囚，蛮琛航远归怀柔。",
            "向来疮痏稍稍瘳，雨应六月如膏流。",
            "有禾双穗来西畴，观者喜气同春浮。",
            "老父再拜千骑头，此帝所赉非人求。",
            "三边未靖哀虔刘，向来根本虑甚周。",
            "安得卖剑都买牛，丰年一饱百不忧。",
            "转头西风催歛揫，鼠雀亦觉欢啾啾。",
            "更令北望烟燧收，铁衣更戍休葵丘。",
            "富民有诏封千秋，我生谁叹命不犹。",
            "黄鸡白酒相献酬，老翁市井儿嬉游。",
            "擎香仰祝十二旒，垂拱万年百禄遒。",
            "伟哉姬旦忠国谋，艰难民事陈嘉猷。",
            "仙人飞空白玉辀，霓旌来下风飕飕。",
            "手持五穟遗君侯，瑞图合命椽笔修。",
            "晋之东序方天球，连理木颂那得俦。",
            "午窗香篆销金虬，和公诗罢茶七瓯。"
        ],
        "notes": "",
        "id": "6b946bf494d3fabcce7b560e0ae7b0b3"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "代饯转运判官赵帑辖  其一",
        "preface": "",
        "paragraphs": [
            "今代汉宗英，如公不数人。",
            "清标高岳柱，和气蔼湘春。",
            "宣室思才子，甘泉欠侍臣。",
            "平生刘子政，晚节更精神。"
        ],
        "notes": "",
        "id": "9d6c3de4a2b3ed392d3c83f20fe77b37"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "代饯转运判官赵帑辖  其二",
        "preface": "",
        "paragraphs": [
            "憔悴湘滨客，怀哉有此逢。",
            "二星欣照映，三月惬游从。",
            "公事如羹沸，归心似酒𬪩。",
            "从今殊出处，别语且从容。"
        ],
        "notes": "",
        "id": "eb113b365f6f230d05c29330343ad878"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "和蔡铁窗韵",
        "preface": "",
        "paragraphs": [
            "铁窗诗价远，应是到鸡林。",
            "修月有妙手，伴云无出心。",
            "调高追郢曲，意古和虞琴。",
            "触境勿多语，希声是大音。"
        ],
        "notes": "",
        "id": "9468d52f884e51956354e9538e85e609"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "峡山",
        "preface": "",
        "paragraphs": [
            "帆落榕根暮，禅扉半尚开。",
            "逢僧如旧识，问我几时来。",
            "潭静鸥眠稳，云深猿叫哀。",
            "篝灯看碑石，今古半苍苔。"
        ],
        "notes": "",
        "id": "31ee17c1a9366a2234a4eddbc0ee7ece"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "严陵市",
        "preface": "",
        "paragraphs": [
            "暝色低平野，霜风放霁天。",
            "买杯逢竹所，索句立梅前。",
            "山曲云归寺，溪寒水带烟。",
            "茅簷听残雪，愁绝拥衾眠。"
        ],
        "notes": "",
        "id": "632ebbb898a4a6fb0537835dce0478e6"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "帅节留先生两年粤服氓獠安之一日疏十宜归欲袖手板还丞相言者犹不之置上命以厘廷之禄解印东归门生临川陈元晋援后山送坡仙故事至惠之海丰而别作诗四章云  其一",
        "preface": "",
        "paragraphs": [
            "手疏宜归十，心知昨梦非。",
            "鸿冥空费弋，鸥舞早知机。",
            "风急推潮落，云闲剩雨归。",
            "攀辕多少泪，海岸湿斜晖。"
        ],
        "notes": "",
        "id": "532121f8a733c72d87a64a395b808da9"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "帅节留先生两年粤服氓獠安之一日疏十宜归欲袖手板还丞相言者犹不之置上命以厘廷之禄解印东归门生临川陈元晋援后山送坡仙故事至惠之海丰而别作诗四章云  其二",
        "preface": "",
        "paragraphs": [
            "描画终无说，归来岂不荣。",
            "事难工拙较，我自去留轻。",
            "过眼风波恶，悬空日月明。",
            "人生只恁是，孤鹤九臯声。"
        ],
        "notes": "",
        "id": "b1b22463ca3d6a73acd0c57d36592d79"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "帅节留先生两年粤服氓獠安之一日疏十宜归欲袖手板还丞相言者犹不之置上命以厘廷之禄解印东归门生临川陈元晋援后山送坡仙故事至惠之海丰而别作诗四章云  其三",
        "preface": "",
        "paragraphs": [
            "拙无谐俗韵，老眼独相奇。",
            "寒谷迟春到，东风尽日吹。",
            "身将三尺律，心不一毫欺。",
            "公与梅花外，南来谁我知。"
        ],
        "notes": "",
        "id": "2d81b671adb1b438dd22a7aeca1af3ff"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "帅节留先生两年粤服氓獠安之一日疏十宜归欲袖手板还丞相言者犹不之置上命以厘廷之禄解印东归门生临川陈元晋援后山送坡仙故事至惠之海丰而别作诗四章云  其四",
        "preface": "",
        "paragraphs": [
            "木种十年计，苓培千岁根。",
            "三生疑宿植，九殒志酬恩。",
            "远送竟须别，百怀难具论。",
            "任安穷自分，义不辱公门。"
        ],
        "notes": "",
        "id": "5629723bda2682fc5e299d3a46c9fc38"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "饯余倅鼎叟官满东归",
        "preface": "",
        "paragraphs": [
            "丙年同佐牧，相与最情亲。",
            "乘月登楼夜，随风步屧春。",
            "报来升转速，归去召除新。",
            "一剑旧肝胆，持将问大钧。"
        ],
        "notes": "",
        "id": "8675d3467069346acda43d797ba676da"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "晚步",
        "preface": "",
        "paragraphs": [
            "鼓钟灯火后，袖手过栏干。",
            "素月空中寂，踈星竹里看。",
            "溪毛行步湿，潭影古心寒。",
            "此意我方适，亭亭夜未残。"
        ],
        "notes": "",
        "id": "8a482c35e4cd524c02ba931d0ca5c2fc"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "过桐庐县",
        "preface": "",
        "paragraphs": [
            "严陵耕钓处，清淑故依然。",
            "楼馆危临水，人烟近倚天。",
            "客行桑下路，晨垦岭头田。",
            "迟我风帆便，津头更觅钱。"
        ],
        "notes": "",
        "id": "73a9bb0918a55eb0520ad7ff42f6c37c"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "雪作",
        "preface": "",
        "paragraphs": [
            "帘卷虚堂晓，儿童笑语哗。",
            "恍疑开月窟，浑是散天花。",
            "竹里闻清响，江边看玉槎。",
            "访梅乘好兴，著屐过邻家。"
        ],
        "notes": "",
        "id": "2a4383df22f60a35a9c8d596e0949ba9"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "送邓帅参文举得南雄守归",
        "preface": "",
        "paragraphs": [
            "风流耆旧传，悃愊静无华。",
            "来重青油幙，归乘皂盖车。",
            "离筵倾柏叶，客路看梅花。",
            "闻有南来信，门前迓骑哗。"
        ],
        "notes": "",
        "id": "ffe01220372f83743ecb399086496078"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "雨后  其一",
        "preface": "",
        "paragraphs": [
            "忽雨乾坤变，将秋气候宽。",
            "林亭欣濯濯，柳岸渺漫漫。",
            "一饭饱无那，连村枕可安。",
            "举觞属明月，急雨放云端。"
        ],
        "notes": "",
        "id": "54dfac5100a52bc7f03581d3c3c5986e"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "雨后  其二",
        "preface": "",
        "paragraphs": [
            "一雨郊原足，神功不作难。",
            "向知天道迩，今幸物情安。",
            "童稚沾衣走，人家傍户看。",
            "翻令五六月，春意转江干。"
        ],
        "notes": "",
        "id": "4fb59b656528b850e1bf0c00de0f95f7"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "喜雨",
        "preface": "",
        "paragraphs": [
            "六月乃有此，丰年定可书。",
            "真成天雨粟，到处水成渠。",
            "𫁂䅉香连亩，污邪载满车。",
            "所忻同一饱，未用叹无鱼。"
        ],
        "notes": "",
        "id": "465abcb3886b3fcc2a618764831bb813"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "挽饶武博二首  其一",
        "preface": "",
        "paragraphs": [
            "方客戎幢右，俄旌墓道傍。",
            "堂虚空老桂，星冷落魁芒。",
            "留世程文样，传家奏稿香。",
            "乡评偕李谢，虽死有幽光。"
        ],
        "notes": "",
        "id": "30bda5ce46e16ee317410429b0c4b3ef"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "挽饶武博二首  其二",
        "preface": "",
        "paragraphs": [
            "内集侪甥舅，同登齿弟兄。",
            "忘年情好密，开口肺肝倾。",
            "恍尔同醒醉，伤哉隔死生。",
            "朔风吹老泪，哀些不成声。"
        ],
        "notes": "",
        "id": "f4991f774b78026d2665e45b389685ca"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "代挽寺丞吴公",
        "preface": "",
        "paragraphs": [
            "国事须才急，如公亦古人。",
            "江淮老麾节，俎豆哭军民。",
            "图忆筹边旧，官传结绶新。",
            "朔风吹老泪，泉路湿寒燐。"
        ],
        "notes": "",
        "id": "a8bb19166800a90b9802a63669253ae9"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "赠欧阳承务",
        "preface": "",
        "paragraphs": [
            "谈天多巧中，名在士夫间。",
            "行遍西江路，来游南岳山。",
            "病侵心绪懒，穷惯面皮顽。",
            "莫说功名事，禄书从卷还。"
        ],
        "notes": "",
        "id": "3404ba86a5f5907a485ce30141dbc765"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "挽德庆涂守二首  其一",
        "preface": "",
        "paragraphs": [
            "九京嗟已矣，今吏孰如君。",
            "律己严三尺，活人宽一分。",
            "清名寒蜀雪，嘉诵蔼南云。",
            "杉柏风凄切，黄陂原上坟。"
        ],
        "notes": "",
        "id": "24d1fbda01276bb493163aa15a2847cc"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "挽德庆涂守二首  其二",
        "preface": "",
        "paragraphs": [
            "乡枌生也晚，岭外偶同寅。",
            "齿我子姪行，情如兄弟亲。",
            "不嫌同幕辩，要作一州春。",
            "满涧多题字，回头更怆神。"
        ],
        "notes": "",
        "id": "6deca1aaf0710043645098b08fcf700c"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "题罗浮山中阁",
        "preface": "",
        "paragraphs": [
            "大海漫天驾叶舟，来登中阁问仙游。",
            "泉声急泻三更雨，云气深藏六月秋。",
            "雾湿中天龙出洞，日腾沧海蜃收楼。",
            "禅床静数愔愔息，身在清都最上头。"
        ],
        "notes": "",
        "id": "ce23428dfdd19dec56f33ada054642a8"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "七月初十夜对月呈留粹中",
        "preface": "",
        "paragraphs": [
            "人间寒信到阶蛩，天外清商入井桐。",
            "孤馆无人同夜月，长年作客又秋风。",
            "想君局促重帘底，似我栖迟逆旅中。",
            "何事人生苦拘束，得闲来此一樽同。"
        ],
        "notes": "",
        "id": "fc47c83c53f1db72a994976cee07bc40"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "越王台",
        "preface": "",
        "paragraphs": [
            "南州胜观越王台，天与诗人醉眼开。",
            "云漠漠边蕃路远，水茫茫处海潮回。",
            "人家一半藏烟树，往事千重问石苔。",
            "料得清秋尤好在，一樽重约月明来。"
        ],
        "notes": "",
        "id": "4e589c4632301e06c6fcd58d20ac4cfc"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "庆涂权尉三首  其一",
        "preface": "",
        "paragraphs": [
            "袖中光焰吐青蛇，献策军门鬓未华。",
            "岂是轻身探虎穴，要将赤手拔鲸牙。",
            "向来笔研浑无力，此去功名正未涯。",
            "小试柳营新号令，六花排阵寂无哗。"
        ],
        "notes": "",
        "id": "45a455f894dad263e07d27072c4d10a0"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "庆涂权尉三首  其二",
        "preface": "",
        "paragraphs": [
            "岁月遒于赴壑蛇，功名政要及年华。",
            "平淮犹自须裴度，钓渭那能老子牙。",
            "舞袖巧悬嫌地褊，酒杯相属记天涯。",
            "期君酣战秋风里，鼓率衔枚阵不哗。"
        ],
        "notes": "",
        "id": "c2d035cdc8689f65c2cb9756adb2e76d"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "庆涂权尉三首  其三",
        "preface": "",
        "paragraphs": [
            "朝忧猛虎夕长蛇，吊战场文忆李华。",
            "自笑病来宽带眼，那能老去植幢牙。",
            "如君政合登东阁，顾我惟堪老北涯。",
            "宾主秋风南浦路，旗铃好听捷音哗。"
        ],
        "notes": "",
        "id": "e7746b73f3556d82c85055d61ddd2bc9"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "王推官载酒来会于逍遥堂",
        "preface": "",
        "paragraphs": [
            "路入烟萝杳霭中，良宵一笑美人同。",
            "壶觞尽揽平湖月，弦管时飘别岸风。",
            "三宿未忘缘境胜，一灯相对坐诗穷。",
            "姓名要共青山久，看取当年玉局翁。"
        ],
        "notes": "",
        "id": "cf23a333337dfd98a1463b8633740314"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "喜雨上项帅",
        "preface": "",
        "paragraphs": [
            "精祈三日竟成霖，一瓣心香格帝歆。",
            "苖若遂枯无此水，粟将暴贵涌于金。",
            "时方多垒农为急，公在三湘泽已深。",
            "自媿侏儒叨一饱，愿推德意答天心。"
        ],
        "notes": "",
        "id": "4964db9d70c5898b92e1bce48a687426"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "李徽猷病后许赏莲而未酬小诗发一笑",
        "preface": "",
        "paragraphs": [
            "僧夏分来一榻凉，爱莲更擅水云乡。",
            "露融初日敷朝采，雨卷凉飚送晚香。",
            "天女群参青叶髻，水仙争护紫荷囊。",
            "一丝不挂根尘净，莫怪先生久覆觞。"
        ],
        "notes": "",
        "id": "a700f819296a9cfc672ecf423297d7f5"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "和留少微丰湖怀坡仙韵",
        "preface": "",
        "paragraphs": [
            "吊古谁翻楚些歌，百年陈迹怆怀多。",
            "春风草绿松根寺，夜雨灯寒窣堵波。",
            "老鹤旧曾陪杖履，闲鸥今尚护烟莎。",
            "凭君莫忆当时事，惆怅人间春梦婆。"
        ],
        "notes": "",
        "id": "d20a17c11a572619361c9abf54444178"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "仓檄出惠阳督诸邑捕蝗",
        "preface": "",
        "paragraphs": [
            "古来传说驱蝗法，近岁惊闻田有蝗。",
            "无耐吏饕甘地恶，何辜民病重天殃。",
            "秋风要满扶犁望，夏日宁辞走檄忙。",
            "高廪更令无雀鼠，使星尸祝几炉香。"
        ],
        "notes": "",
        "id": "388e64c0e3f666b0b978d2bd17b206ce"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "题新昌蔡尉比春园四时载酒亭",
        "preface": "",
        "paragraphs": [
            "蔡家亭子锦江涯，长约春风作岁华。",
            "拚却百年浑是醉，莫教一日不开花。",
            "称觞随获慈颜悦，问字时容客语哗。",
            "我若有园如个样，肯将双鬓抗风沙。"
        ],
        "notes": "",
        "id": "efe1425d9044c229ed65fba7b9a9fea7"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "纪游再用前韵",
        "preface": "",
        "paragraphs": [
            "松篁一径夹长蛇，云锦重重肃九华。",
            "长夏飞泉倾石眼，半空悬磴啄簷牙。",
            "要知酒兴并诗料，不在山巅即水涯。",
            "记取松间休喝道，山灵应怕俗声哗。"
        ],
        "notes": "",
        "id": "3caf95d8c9772047b69bea5c91b9263f"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "过南安道中  其一",
        "preface": "",
        "paragraphs": [
            "暑涂明发正愁予，伫立风簷气不苏。",
            "拟戴星行方叱驭，谁驱雨至忽随车。",
            "岂怜行道暍欲死，直恐良苗涸且枯。",
            "早觉南来盐米贱，趁墟归去总欢呼。"
        ],
        "notes": "",
        "id": "da4f14ac0354ff605cae16385853931d"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "过南安道中  其二",
        "preface": "",
        "paragraphs": [
            "火乘金伏势方骄，天地围炉万物焦。",
            "那信炎蒸天六月，却闻优渥雨三朝。",
            "顿添秋思生庭树，颇觉春痕涨市桥。",
            "分我清风陪独夜，又愁明月渺难招。"
        ],
        "notes": "",
        "id": "dbe9777afd1e48d1cdeb7d3e01f4fc5f"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "得主管仙都之命",
        "preface": "",
        "paragraphs": [
            "头衔清甚管仙都，吏责全无出有车。",
            "老去心情酬应懒，闲来亲友往还踈。",
            "每嗤人作囚山赋，莫劝侬通光范书。",
            "只把穷愁博强健，世间得失本乘除。"
        ],
        "notes": "",
        "id": "1b6f73a025e121d58f1e831bc09ad83a"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "击毬口号戏陈统制",
        "preface": "",
        "paragraphs": [
            "筑场千步柳营东，樽俎精神坐折冲。",
            "星弹流空惊过鸟，霜蹄追电捷游龙。",
            "身轻鞍马人如画，胆落猩鼯穴已空。",
            "归去翠眉环玉帐，钗儿多乞锦缠红。"
        ],
        "notes": "",
        "id": "2ca32080d3c22f120cbbbfebe35d26b2"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "题颜秀才夔诗编",
        "preface": "",
        "paragraphs": [
            "延年一印付闻孙，文采风流今尚存。",
            "生长见闻诚叟里，交游唱和澹庵门。",
            "苦思那有酸寒气，妙斲浑无斧凿痕。",
            "问子何为暗投璧，令吾端欲竖降旛。"
        ],
        "notes": "",
        "id": "e162ce409a73120c685f6cf504299357"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "和项帅交帅印招十二邑令韵",
        "preface": "",
        "paragraphs": [
            "同时制锦七宗英，更有珠联五舜臣。",
            "瞩望诸贤皆邑最，和衷一语见情真。",
            "方时艰棘难为政，随事斟量可及民。",
            "缓急之中权阖辟，政须不失本心仁。"
        ],
        "notes": "",
        "id": "1d6fc2a89b3f21d8c714accc3ec5493c"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "信国鲁夫人挽诗二首  其一",
        "preface": "",
        "paragraphs": [
            "讵有陈平解久贫，共看眉案久如宾。",
            "从夫荣荷西清橐，承祖恪共南涧苹。",
            "玉树庭前双使节，金花天上九恩纶。",
            "绣衣彩服今非昔，忍见堂萱雪后春。"
        ],
        "notes": "",
        "id": "2a1eac71be7d98e2be9828c0d5199634"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "信国鲁夫人挽诗二首  其二",
        "preface": "",
        "paragraphs": [
            "曾是王珪坐上人，孰知孟母德无邻。",
            "长怀就养板舆日，一笑能回花县春。",
            "诗感棘风知痛苦，歌翻薤露亦酸辛。",
            "送车千两瑶塘路，奔走无从愧负薪。"
        ],
        "notes": "",
        "id": "8d6d7d9d419cdcac34ecb254551d5cfc"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "判府大帅督参宝谟户部先生持漕节来长沙继升帅守追惟平庵先生分教是邦越四十有九年而多士尊仰说服如一日廼市地立祠以慰士心祠成门下士陈某拜手稽首而诗之曰",
        "preface": "",
        "paragraphs": [
            "佩璐骑麟返帝旁，屐痕所在尚芬芳。",
            "泉行地脉家家井，月到天心处处光。",
            "模范百年垂藻泮，蒸尝千古奉桐乡。",
            "教忠况有无穷泽，衮衮湘流一派长。"
        ],
        "notes": "",
        "id": "e5d5ce45f585c5af346752c5ec81bafd"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "罗浮山多有道人倚嵚岩为室仅可容膝引泉贯其间以供烹濯凿山种豆人不满二亩可了岁计油然自得也为予言夜深月明时有虎触户山前后多黄鹂终日𪾢睆可爱与留粹中各赋诗",
        "preface": "",
        "paragraphs": [
            "山家境界无畦畛，住处随人意所便。",
            "涧汲岩栖忘世累，石耕畧种尽天年。",
            "时惊虎触柴扉月，长听鶑啼绿树烟。",
            "不信却无人种杏，知从何处觅神仙。"
        ],
        "notes": "",
        "id": "0830942d637b7f743f855b246d3a91b8"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "甲申乙酉丙戌四过钓台有感",
        "preface": "",
        "paragraphs": [
            "三年四过子陵台，老我风霜两鬓催。",
            "望见云山心已愧，梦登钓石眼为开。",
            "乾坤清气长如许，钟鼎元勋安在哉。",
            "近百年来几帆过，登临多是觅官来。"
        ],
        "notes": "",
        "id": "e6ede8e6c181a7e99195dce8cebb1f57"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "上留提刑寿  其一",
        "preface": "",
        "paragraphs": [
            "中秋清绝冠秋天，间气生贤得月先。",
            "一念来从金粟洞，三生曾伴赤松仙。",
            "绣衣踏遍江湖上，线履催归雨露边。",
            "且别崆峒朝帝去，它年来拍广成肩。"
        ],
        "notes": "",
        "id": "7496579a3612b04bdd55ce608c743d12"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "上留提刑寿  其二",
        "preface": "",
        "paragraphs": [
            "展开南极老人图，是处青烟鹊尾炉。",
            "秋露九原沦厚泽，春风一道泳康衢。",
            "万金药散疲羸活，三尺刑清怨叹苏。",
            "只此阴功谁比大，中书有考可酬无。"
        ],
        "notes": "",
        "id": "0d524404d18792f68dd45dc0cb615028"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "和邓帅参追和东坡雪韵  其一",
        "preface": "",
        "paragraphs": [
            "学舞腰支束素纤，回旋似怯晓风严。",
            "飘窗淅沥暗投璧，洒研纷披冻着盐。",
            "应有饮羔围暖帐，谁怜饥雀啅寒簷。",
            "凭栏独耸诗肩瘦，对立西山玉几尖。"
        ],
        "notes": "",
        "id": "e2edfe738bc7d51a62b4f70aae47b25b"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "和邓帅参追和东坡雪韵  其二",
        "preface": "",
        "paragraphs": [
            "破寒有喜报晨鸦，忽送诗筒雪赋车。",
            "占岁便同天雨粟，宽忧解遣笔生花。",
            "琼枝夸丽羞陈苑，玉树争妍比谢家。",
            "腊白才呈春已动，扶桑霁影晓相叉。"
        ],
        "notes": "",
        "id": "cd1b525566753e7d52208d38cc5412b6"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "和陈守喜雨诗  其一",
        "preface": "",
        "paragraphs": [
            "垤鹳无声口舌干，谁驱雷雨遍千山。",
            "顿苏赤地千里旱，特出黄堂一念间。",
            "泽物功深无德色，丰年愿遂有欢颜。",
            "为霖祇恐思贤佐，千骑东随凤诏还。"
        ],
        "notes": "",
        "id": "4790586a0765e2931592f4519811c232"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "和陈守喜雨诗  其二",
        "preface": "",
        "paragraphs": [
            "谁念东南膏血干，文移督迫积如山。",
            "平时素号镬汤底，不雨岂逃沟壑间。",
            "民病向来犹在耳，天威此去不违颜。",
            "从容宣室如前席，乞与枯荄生意还。"
        ],
        "notes": "",
        "id": "7d898e4c3130c547f050b1eac94f3aac"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "再和涂宣义喜雨",
        "preface": "",
        "paragraphs": [
            "郡邑同寅祷旱干，风霆来会雨千山。",
            "真成雨粟从天下，只在为云翻手间。",
            "神不素餐无愧色，农期一饱足欢颜。",
            "丰年酒熟鸡豚社，二老从今请往还。"
        ],
        "notes": "",
        "id": "b5aaf007ba627a7e7be2dfa9eed98e76"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "挽刘金部",
        "preface": "",
        "paragraphs": [
            "忠清家法见闻中，蜀产凋零又到公。",
            "抗伪一门诚节谊，明伦数语最精忠。",
            "郎潜勇退声名重，使传贤劳惠利丰。",
            "时事方艰人物眇，可堪收泪洒悲风。"
        ],
        "notes": "",
        "id": "d90a9be730a2a642c901da5a1b52e908"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "赠刘贤良",
        "preface": "",
        "paragraphs": [
            "十二书言天下事，气如蕡直语加遒。",
            "谁当心耻四郊垒，子独眉攒万国愁。",
            "刺手拔鲸何倜傥，剧谈扪虱自风流。",
            "悠然且作新丰醉，定有人能说马周。"
        ],
        "notes": "",
        "id": "32645c42d4395c9195d3a656918088c9"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "安抚徽猷郎中被召欲东赋诗见志乃以得归闲退为喜门人小子知先生之心也辄和严韵用畅高风  其一",
        "preface": "",
        "paragraphs": [
            "莫管声名草木知，人生待足是何时。",
            "兴才尽处须回棹，涂到迷时漫泣岐。",
            "老我昨非今似是，笑渠小黠大还痴。",
            "山林晚觉中多味，不怪商颜只茹芝。"
        ],
        "notes": "",
        "id": "07671c8f5baee85d2c6e57dde037d389"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "安抚徽猷郎中被召欲东赋诗见志乃以得归闲退为喜门人小子知先生之心也辄和严韵用畅高风  其二",
        "preface": "",
        "paragraphs": [
            "聱叟挥车倦且归，钓游旧处足娱嬉。",
            "客怀自分三宜去，世事那无一可为。",
            "昼日高眠甘茗乳，秋风清饮饱莼丝。",
            "何当为背奚奴锦，收拾潭州归后诗。"
        ],
        "notes": "",
        "id": "09305ddf86d68061c04ec84e68f1c3bd"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "和柴大监留郎中游鬰孤及喜雨之什  其一",
        "preface": "",
        "paragraphs": [
            "冰壶清对玉衡秋，台府同时尽胜流。",
            "南国恩波如海阔，西江和气接天浮。",
            "山川真借两贤重，翰墨仍为八境留。",
            "见说九重思魏笏，书帷更欲学君畴。"
        ],
        "notes": "",
        "id": "9feccbcfeb98ac04dc50a39295c134b8"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "和柴大监留郎中游鬰孤及喜雨之什  其二",
        "preface": "",
        "paragraphs": [
            "农亩皇皇望有秋，肩赪背裂汗衣流。",
            "疲甿不得一饭饱，我辈应惭多食浮。",
            "乌尾督逋无迫遽，鼠牙有讼怕淹留。",
            "两君一念回天速，天雨看看粟满畴。"
        ],
        "notes": "",
        "id": "47ee243b5b42b30a59d3eeb765ecf49d"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "韶石使君年丈扁舟过我于松桂林敬哦小诗留为一日款就寄石洲主人以发千里外一笑也  其一",
        "preface": "",
        "paragraphs": [
            "十五年前会五羊，都门再别九年强。",
            "君荣韶石州麾出，我窘文江县债偿。",
            "人世能消几离别，征涂何用许奔忙。",
            "梅前菊后风光好，且为侬留共一觞。"
        ],
        "notes": "",
        "id": "59dab950382774c74ff47721c68beffd"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "韶石使君年丈扁舟过我于松桂林敬哦小诗留为一日款就寄石洲主人以发千里外一笑也  其二",
        "preface": "",
        "paragraphs": [
            "黄雀长行万里余，烦渠就寄数行书。",
            "常怀李白诗无敌，莫怪韦郎迹也踈。",
            "玉节荣光何恨速，石洲风物正关渠。",
            "同年相逐云龙处，应念吾侬乃一猪。"
        ],
        "notes": "",
        "id": "372444d97f0ea89847600563692171d1"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "春日",
        "preface": "",
        "paragraphs": [
            "金旛胜里唤春归，却后新正八日期。",
            "红紫莫嫌春较晚，开迟应是落还迟。"
        ],
        "notes": "",
        "id": "a93c44342c61c44ce732a2292fd6379b"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "题曾审言所寓僧舍梅屋  其一",
        "preface": "",
        "paragraphs": [
            "作屋延梅更凿池，是花最与水相宜。",
            "横斜清浅黄昏月，画出孤山两句诗。"
        ],
        "notes": "",
        "id": "14bb0e3be9e347df599f558dc0c4f254"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "题曾审言所寓僧舍梅屋  其二",
        "preface": "",
        "paragraphs": [
            "倾盖知心两玉人，竹君邂逅更情亲。",
            "能同此味花君子，来共团栾一笑春。"
        ],
        "notes": "",
        "id": "98a5387805016bd5d040a049311bec3c"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "独夜  其一",
        "preface": "",
        "paragraphs": [
            "月转庭除夜未央，坐看梧影上东墙。",
            "金风玉露方清绝，只欠探枝桂子香。"
        ],
        "notes": "",
        "id": "6a34b73c6f129004e318c2c6c2443198"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "独夜  其二",
        "preface": "",
        "paragraphs": [
            "雨作寒声落枕边，搅人愁绪不成眠。",
            "非关独夜难排遣，为怕秋风在眼前。"
        ],
        "notes": "",
        "id": "d013b2b2137a8e91a20104acef5814f0"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "题西斋",
        "preface": "",
        "paragraphs": [
            "唔咿一室特蘧庐，要读人间未见书。",
            "快著先鞭问前路，西昆玉府富珍储。"
        ],
        "notes": "",
        "id": "6a8587e12edd16632105deb44ece0ac4"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "梅仙峰",
        "preface": "",
        "paragraphs": [
            "文陛无阶寄履声，骖鸾有路学仙灵。",
            "长安宫殿今何处，祇有梅峰万古青。"
        ],
        "notes": "",
        "id": "84e52af4b2179d218c88233a84a3fa5e"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "谢童帅干送滴酥",
        "preface": "",
        "paragraphs": [
            "滴成诗句巧相粘，料得堂深冻未忺。",
            "剪水染云天上手，何因得见玉纤纤。"
        ],
        "notes": "",
        "id": "44b46c30df07ccdaa12a000d91835105"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "入庾岭",
        "preface": "",
        "paragraphs": [
            "梅花迎路客平安，此是江南尽处山。",
            "霜月正高花下饮，酒阑长啸过梅关。"
        ],
        "notes": "",
        "id": "12c6745671d4197390c532e0131f96b0"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "宁都上元有作  其一",
        "preface": "",
        "paragraphs": [
            "一觉翛然已五更，窗横梅影月偏明。",
            "年时记得嬉游罢，犹为梅花梦不成。"
        ],
        "notes": "",
        "id": "e505c08c75dd5e0a7299a230c55b0b79"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "宁都上元有作  其二",
        "preface": "",
        "paragraphs": [
            "卖薪买酒旧家时，人乐升平岂自知。",
            "节物如今不堪说，丘墟满眼更啼饥。"
        ],
        "notes": "",
        "id": "702204a3f5612adb5cf56ce9bc1f6b1b"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "宁都上元有作  其三",
        "preface": "",
        "paragraphs": [
            "刃剑尤为花木灾，园林不贷一株梅。",
            "呼童徧县无寻处，安得成丛插烛来。"
        ],
        "notes": "",
        "id": "60bb065a17bdbb64f73a057d58bd621d"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "即事",
        "preface": "",
        "paragraphs": [
            "庭草茸茸书带碧，槛榴粲粲舞裙红。",
            "静观物化机无息，又转薰琴一信风。"
        ],
        "notes": "",
        "id": "587d7fe486d343852c509cc842b5c680"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "田间",
        "preface": "",
        "paragraphs": [
            "高田拍拍水连塍，早稻将齐晚稻深。",
            "闭粜人家争发贷，丰年也有债相寻。"
        ],
        "notes": "",
        "id": "e200c5dee2b5995542dab4d4a1bb3d96"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "鴈字",
        "preface": "",
        "paragraphs": [
            "超然圣处过张颠，整整斜斜落照边。",
            "好写人间不平事，叫开阊阖为笺天。"
        ],
        "notes": "",
        "id": "78314b7e8f4ec6b720125b38d6de86e3"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "题陈氏镜湖  其一",
        "preface": "",
        "paragraphs": [
            "贺监归欤百不求，问天只觅鉴湖秋。",
            "夫君賸有闲田地，凿破天悭得自由。"
        ],
        "notes": "",
        "id": "8b0c52f8e80f5c3075922697801f044b"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "题陈氏镜湖  其二",
        "preface": "",
        "paragraphs": [
            "水上观心即是禅，此心如镜察天渊。",
            "一尘不著风波静，俯水何惭镜里天。"
        ],
        "notes": "",
        "id": "9a4171ec9a3595a463beda3cf0282d79"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "过南雄调木倅  其一",
        "preface": "",
        "paragraphs": [
            "句法清严旧有声，亲传诗学自趋庭。",
            "添丁只解供耘耔，不似卢仝独抱经。"
        ],
        "notes": "",
        "id": "06a564ec6356dd764ee8cb5e248e3e9b"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "过南雄调木倅  其二",
        "preface": "",
        "paragraphs": [
            "道远胡为至此哉，班行见说正须才。",
            "多应诗兴清无奈，特为观梅故一来。"
        ],
        "notes": "",
        "id": "ad7b997c950a9c9a4a2d0c3c5c428924"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "别留少微兼呈玉堂先生  其一",
        "preface": "",
        "paragraphs": [
            "天涯万里同为客，先自悲秋更送君。",
            "归路明朝好萧索，一声鴈断几重云。"
        ],
        "notes": "",
        "id": "66574dccc920fc7c9c4b0064fec4dc18"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "别留少微兼呈玉堂先生  其二",
        "preface": "",
        "paragraphs": [
            "客中未醉难为别，别后无书但寄诗。",
            "俗物眼前谁可意，思君无奈鬓成丝。"
        ],
        "notes": "",
        "id": "30b814a710c55d4019e4329f37e4292b"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "别留少微兼呈玉堂先生  其三",
        "preface": "",
        "paragraphs": [
            "四海弟兄能有几，平生臭味许谁同。",
            "遥知夜雨连床际，应说南中有客穷。"
        ],
        "notes": "",
        "id": "cdc48aa561aa57c6036797ccd4b0b492"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "别留少微兼呈玉堂先生  其四",
        "preface": "",
        "paragraphs": [
            "云麓先生坐山癖，脚头尚欠到罗浮。",
            "藏山欲作千载计，试问书成可寄不。"
        ],
        "notes": "",
        "id": "0315952c51033cb0497b10f6f8e93dcf"
    },
    {
        "author": "陈元晋",
        "dynasty": "宋",
        "type": "诗",
        "rhythmic": "",
        "title": "别留少微兼呈玉堂先生  其五",
        "preface": "",
        "paragraphs": [
            "君家伯仲尽英妙，笔势夭矫人中龙。",
            "池中我亦自云雨，四方上下长相从。"
        ],
        "notes": "",
        "id": "59ecdd26dd62314cff4c225f3ff85c10"
    }
]