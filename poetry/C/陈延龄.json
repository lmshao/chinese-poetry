[
    {
        "author": "陈延龄",
        "dynasty": "宋",
        "type": "诗",
        "rhythmic": "",
        "title": "恩波桥",
        "preface": "",
        "paragraphs": [
            "富春胜趣景一幅，四面好山青簇簇。",
            "浙江逶迤向东来，千里平铺鸭头绿。",
            "老夫作官从此游，恩波阁道如虹浮。",
            "凭栏夜半玩星斗，会稽分夜天南头。",
            "是时万籁寂不作，惟见翺翔双白鹤。",
            "赤松正与董双成，坐驾云𫐌穷碧落。",
            "素娥海上来相迎，玉笙度曲鸾凤鸣。",
            "商音袅袅洗人耳，惊起葛翁仙梦醒。",
            "走着氅衣忙草草，开门误踢神炉倒。",
            "丹光飞起掩月明，虎啸龙吟天地老。"
        ],
        "notes": "",
        "id": "b7581488b48ee49af2f864d16b51f14b"
    },
    {
        "author": "陈延龄",
        "dynasty": "宋",
        "type": "诗",
        "rhythmic": "",
        "title": "浮觉院竹轩",
        "preface": "",
        "paragraphs": [
            "山僧种竹数千个，堂户清阴日日浓。",
            "从便寄栖天外凤，等闲梦化钵中龙。",
            "护余贝叶云无迹，刺破苔痕石有踪。",
            "老去要盟莲社约，一枝携取策龙钟。"
        ],
        "notes": "",
        "id": "a5efdbd2d9ac66101bbfaf86b202351b"
    },
    {
        "author": "陈延龄",
        "dynasty": "宋",
        "type": "诗",
        "rhythmic": "",
        "title": "普明院",
        "preface": "",
        "paragraphs": [
            "普明禅寺隠岩坰，狂客重来酒未醒。",
            "云气竟拖龙尾白，山容尽比佛头青。",
            "松林深处谁家屋，村墅斜阳若个亭。",
            "莫问笑谈归去晚，有诗留与赤松听。"
        ],
        "notes": "",
        "id": "b86689bad1d4cc146c9cacb3e603fedc"
    },
    {
        "author": "陈延龄",
        "dynasty": "宋",
        "type": "诗",
        "rhythmic": "",
        "title": "丹霞观",
        "preface": "",
        "paragraphs": [
            "苍筤林深羽人观，正傍严陵旧钓台。",
            "山中白云夜或起，洞口丹霞昼不开。",
            "双成吹笛驾鸾下，葛翁掷杖为龙来。",
            "仙风道骨我亦有，姹女婴儿君可猜。"
        ],
        "notes": "",
        "id": "561dc33967d7fc59138acb021dd8d8ab"
    },
    {
        "author": "陈延龄",
        "dynasty": "宋",
        "type": "诗",
        "rhythmic": "",
        "title": "大安院",
        "preface": "",
        "paragraphs": [
            "诗人假榻古兰若，松风涧水相泠泠。",
            "优婆塞倾椰子酒，须菩提讲莲花经。",
            "龙形老树雨知翠，佛头高山云见青。",
            "借问仙人渺何许，飞升一去三千龄。"
        ],
        "notes": "",
        "id": "e3263f0a879d2ad90f39c6352caf8a43"
    }
]