[
    {
        "author": "陈大方",
        "dynasty": "宋",
        "type": "诗",
        "rhythmic": "",
        "title": "唐隠士袁宣墓",
        "preface": "",
        "paragraphs": [
            "茅山东北燕山前，翁仲遗墟几百年。",
            "时有吴人来问隠，不知唐树已啼鹃。",
            "山童解指看碑路，野衲分耕祭墓田。",
            "厚夜肯教黄壤晓，悲风偏动夕阳天。"
        ],
        "notes": "",
        "id": "974c753d1224412bb673631d00511d6e"
    },
    {
        "author": "陈大方",
        "dynasty": "宋",
        "type": "诗",
        "rhythmic": "",
        "title": "万寿观  其一",
        "preface": "",
        "paragraphs": [
            "石林和月俯清流，一点红尘不许留。",
            "青鸟岂传金母信，彩鸾应返玉皇楼。",
            "苔铺翠点仙桥滑，松积香梢径路幽。",
            "午夜鹤翻松顶露，道人睡觉满天秋。"
        ],
        "notes": "",
        "id": "96ad0a2df2d55504b49faf2f59792411"
    },
    {
        "author": "陈大方",
        "dynasty": "宋",
        "type": "诗",
        "rhythmic": "",
        "title": "万寿观  其二",
        "preface": "",
        "paragraphs": [
            "玉佩丁东下界闻，天风吹动碧霞裙。",
            "刘郎跨鹤游三岛，王子吹笙到五云。",
            "洞府夜光传玉印，石坛月色礼茅君。",
            "若逢天上吴仙子，应问丹砂成几分。"
        ],
        "notes": "",
        "id": "70347a86ffe123fb046d28fca45797e5"
    }
]