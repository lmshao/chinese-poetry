[
    {
        "author": "蔡交",
        "dynasty": "宋",
        "type": "诗",
        "rhythmic": "",
        "title": "洋州",
        "preface": "",
        "paragraphs": [
            "武定新雄阃，丰宁旧奥墟。",
            "地兼秦蜀美，川会汉洋纡。",
            "翠垒环封岭，清流跃野渠。",
            "安知下斜谷，别得上华胥。",
            "干酒香村落，生金富里闾。",
            "晴轩迎䗖𬟽，夜管送蟾蜍。",
            "啼乌弦幽坞，芳花绣碧墟。",
            "路飞游女盖，巷曳隐人裾。",
            "陆会寻穿石，江遨揭聚鱼。",
            "缴将藤解坼，耗用谷驱除。",
            "双竹溪翁杖，柔芎坝户蔬。",
            "镇留僊婿恨，岩邃佛人居。",
            "照市成都锦，盈庠阙里书。",
            "采茶惊雉鹧，护橘趁狨狙。",
            "俗洽庭无讼，年丰廥有储。",
            "大资州将懒，藐与世贤疏。",
            "统总村何有，甘酣分有余。",
            "正宜心自怍，更有位谁如。",
            "未执归田耒，犹乘集事车。",
            "好于闲静处，积渐学樵渔。"
        ],
        "notes": "",
        "id": "9aa5627b89588c5f3b66267e9f935aa5"
    }
]