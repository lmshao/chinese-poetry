[
    {
        "author": "程长文",
        "dynasty": "唐",
        "type": "诗",
        "rhythmic": "",
        "title": "狱中书情上使君",
        "preface": "",
        "paragraphs": [
            "妾家本住鄱阳曲，一片贞心比孤竹。",
            "当年二八盛容仪，红牋草隶恰如飞。",
            "尽日闲窗刺绣坐，有时极浦采莲归。",
            "谁道居贫守都邑，幽闺寂寞无人识。",
            "海燕朝归衾枕寒，山花夜落阶墀湿。",
            "强暴之男何所为，手持白刃向帘帏。",
            "一命任从刀下死，千金岂受暗中欺。",
            "我心匪石情难转，志夺秋霜意不移。",
            "血溅罗衣终不恨，疮黏锦袖亦何辞。",
            "县僚曾未知情绪，即便教人絷囹圄。",
            "朱唇滴沥独衔冤，玉筯阑干叹非所。",
            "十月寒更堪思人，一闻击柝一伤神。",
            "高髻不梳云已散，蛾眉罢埽月仍新。",
            "三尺严章难可越，百年心事向谁说。",
            "但看洗雪出圜扉，始信白圭无玷缺。"
        ],
        "notes": "",
        "id": "39f224d3893527f3a08326fddb6ae0c1"
    },
    {
        "author": "程长文",
        "dynasty": "唐",
        "type": "诗",
        "rhythmic": "",
        "title": "铜雀台怨",
        "preface": "",
        "paragraphs": [
            "君王去后行人绝，箫筝不响歌喉咽。",
            "雄劒无威光彩沈，宝琴零落金星灭。",
            "玉阶寂寞坠秋露，月照当时歌舞处。",
            "当时歌舞人不回，化为今日西陵灰。"
        ],
        "notes": "",
        "id": "17c4d21f56783290fe323509e200425b"
    },
    {
        "author": "程长文",
        "dynasty": "唐",
        "type": "诗",
        "rhythmic": "",
        "title": "春闺怨",
        "preface": "",
        "paragraphs": [
            "[绮]陌香飘柳如线，时光瞬息如流电。",
            "良人何处事功名，十载相思不相见。"
        ],
        "notes": "",
        "id": "790b1a1763ddbd353f30249f1421db49"
    }
]