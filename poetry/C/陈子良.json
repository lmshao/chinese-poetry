[
    {
        "author": "陈子良",
        "dynasty": "唐",
        "type": "诗",
        "rhythmic": "",
        "title": "上之回",
        "preface": "",
        "paragraphs": [
            "承平重游乐，诏跸上之回。",
            "属车响流水，清笳转落梅。",
            "岭云盖道转，岩花映绶开。",
            "下辇便高宴，何如在瑶台。"
        ],
        "notes": "",
        "id": "098701180d5ced05001aeafecd8d4ffa"
    },
    {
        "author": "陈子良",
        "dynasty": "唐",
        "type": "诗",
        "rhythmic": "",
        "title": "新成安乐宫",
        "preface": "",
        "paragraphs": [
            "春色照兰宫，秦女坐牕中。",
            "柳叶来眉上，桃花落脸红。",
            "拂尘开扇匣，卷帐却薰笼。",
            "衫薄偏憎日，裙轻更畏风。"
        ],
        "notes": "",
        "id": "beb54e85f77eca506d01077f717357f4"
    },
    {
        "author": "陈子良",
        "dynasty": "唐",
        "type": "诗",
        "rhythmic": "",
        "title": "夏晚寻于政世置酒赋韵",
        "preface": "",
        "paragraphs": [
            "聊从嘉遯所，酌醴共抽簪。",
            "以兹山水地，留连风月心。",
            "长榆落照尽，高柳暮蝉吟。",
            "一返桃源路，别后难追寻。"
        ],
        "notes": "",
        "id": "f1d8e14b5b37b43c05db2686065285fe"
    },
    {
        "author": "陈子良",
        "dynasty": "唐",
        "type": "诗",
        "rhythmic": "",
        "title": "入蜀秋夜宿江渚",
        "preface": "",
        "paragraphs": [
            "我行逢日暮，弭櫂独维舟。",
            "水雾一边起，风林两岸秋。",
            "山阴黑断碛，月影素寒流。",
            "故乡千里外，何以慰羁愁。"
        ],
        "notes": "",
        "id": "1f98d367b0d538e487735fb4008d4e3b"
    },
    {
        "author": "陈子良",
        "dynasty": "唐",
        "type": "诗",
        "rhythmic": "",
        "title": "赋得妓",
        "preface": "",
        "paragraphs": [
            "金谷多欢宴，佳丽正芳菲。",
            "流霞席上满，回雪掌中飞。",
            "明月临歌扇，行云接舞衣。",
            "何必桃将李，别有待春晖。"
        ],
        "notes": "",
        "id": "2b1be31e74225689526c2bf4aa63ac36"
    },
    {
        "author": "陈子良",
        "dynasty": "唐",
        "type": "诗",
        "rhythmic": "",
        "title": "詶萧侍中春园听妓",
        "preface": "",
        "paragraphs": [
            "微雨散芳菲，中园照落晖。",
            "红树摇歌扇，绿珠飘舞衣。",
            "繁弦调对酒，杂引动思归。",
            "愁人当此夕，羞见落花飞。"
        ],
        "notes": "",
        "id": "5b8391fe223e5f896db157c6eaa1ff80"
    },
    {
        "author": "陈子良",
        "dynasty": "唐",
        "type": "诗",
        "rhythmic": "",
        "title": "游侠篇",
        "preface": "",
        "paragraphs": [
            "洛阳丽春色，游侠骋轻肥。",
            "水逐车轮转，尘随马足飞。",
            "云影遥临盖，花气近薰衣。",
            "东郊鬬鸡罢，南皮射雉归。",
            "日暮河桥上，扬鞭惜晚晖。"
        ],
        "notes": "",
        "id": "bf7e68e3c43476290b8e32042be2880e"
    },
    {
        "author": "陈子良",
        "dynasty": "唐",
        "type": "诗",
        "rhythmic": "",
        "title": "春晚看群公朝还人为八韵",
        "preface": "",
        "paragraphs": [
            "游子惜春暮，策杖出蒿莱。",
            "正直康庄晚，群公谒帝回。",
            "履度南宫至，车从北阙来。",
            "珂影傍明月，笳声动落梅。",
            "迎风采旄转，照日绶花开。",
            "红尘掩鹤盖，翠柳拂龙媒。",
            "绮云临舞阁，丹霞薄吹台。",
            "轻肥宁所羡，未若反山隈。"
        ],
        "notes": "",
        "id": "3cd91e196414a22c4637dcc76eb3e623"
    },
    {
        "author": "陈子良",
        "dynasty": "唐",
        "type": "诗",
        "rhythmic": "",
        "title": "赞德上越国公杨素",
        "preface": "",
        "paragraphs": [
            "君侯称上宰，命世挺才英。",
            "本超骐骥足，复蕴风云情。",
            "摅藻掞锦绮，育德润瑶琼。",
            "已踵四知举，非无三杰名。",
            "济世同舟檝，匡政本阿衡。",
            "雍容入青锁，肃穆侍丹楹。",
            "桂宫擅鸣珮，槐路独飞缨。",
            "高门罗虎戟，绮阁丽雕甍。",
            "金罇酌湛湛，歌扇掩盈盈。",
            "匈奴轶燕蓟，烽火照幽幷。",
            "天子名薄伐，受脤事专征。",
            "七德播雄略，十万骋行兵。",
            "鴈行蔽虏甸，鱼贯出长城。",
            "交河方饮马，瀚海盛扬旌。",
            "拔劒倚天外，蒙犀辉日精。",
            "弯弧穿伏石，挥戈斩大鲸。",
            "鼓鼙朝作气，刁斗夜偏鸣。",
            "六郡多壮士，三边岂足平。",
            "岭云朝合阵，山月夜临营。",
            "胡尘暗马色，芳树动笳声。",
            "关云未尽散，塞雾常自生。",
            "川长蔓草绿，峰逈杂花明。",
            "小人愧王氏，雕文慙马卿。",
            "滥此叨书记，何以谢过荣。",
            "高山徒仰止，终是恨才轻。"
        ],
        "notes": "",
        "id": "a31ed6e1c08393932930c38aad8f3dcd"
    },
    {
        "author": "陈子良",
        "dynasty": "唐",
        "type": "诗",
        "rhythmic": "",
        "title": "于塞北春日思归",
        "preface": "",
        "paragraphs": [
            "我家吴会青山远，他乡关塞白云深。",
            "为许羁愁长下泪，那堪春色更伤心。",
            "惊鸟屡飞恒失侣，落花一去不归林。",
            "如何此日嗟迟暮，悲来还作白头吟。"
        ],
        "notes": "",
        "id": "fc40f9ec5fd85d6abeb679947cfed2ee"
    },
    {
        "author": "陈子良",
        "dynasty": "唐",
        "type": "诗",
        "rhythmic": "",
        "title": "送别",
        "preface": "",
        "paragraphs": [
            "落叶聚还散，征禽去不归。",
            "以我穷途泣，沾君出塞衣。"
        ],
        "notes": "",
        "id": "fe30739facf69af629defb0645c046b6"
    },
    {
        "author": "陈子良",
        "dynasty": "唐",
        "type": "诗",
        "rhythmic": "",
        "title": "七夕看新妇隔巷停车",
        "preface": "",
        "paragraphs": [
            "隔巷遥停幰，非复为来迟。",
            "只言更尚浅，未是渡河时。"
        ],
        "notes": "",
        "id": "96e08b84aeedcc00e124cc6a056354ae"
    },
    {
        "author": "陈子良",
        "dynasty": "唐",
        "type": "诗",
        "rhythmic": "",
        "title": "咏春雪",
        "preface": "",
        "paragraphs": [
            "光映妆楼月，花承歌扇风。",
            "欲妬梅将柳，故落早春中。"
        ],
        "notes": "",
        "id": "0c3ecbb8bff53673e73490d72a2ed4c8"
    },
    {
        "author": "陈子良",
        "dynasty": "唐",
        "type": "诗",
        "rhythmic": "",
        "title": "学小庾体",
        "preface": "",
        "paragraphs": [
            "拂簟承花落，开帘待燕归。",
            "（见《四部丛刊》本《后村先生大全集》卷一七七《诗话续集》引唐李康成《玉台后集》）（按：《玉台后集》，天宝间李康成所选，收梁陈至天宝间二百九人诗六百七十首，明中叶后失传。",
            "刘克庄自郑子敬家得该集，摘其可存者录入《诗话》。",
            "）。"
        ],
        "notes": "",
        "id": "0c264007d2c1a06899b21a76df0d4e40"
    }
]