[
    {
        "author": "陈尚文",
        "dynasty": "宋",
        "type": "诗",
        "rhythmic": "",
        "title": "题江国录先生石室",
        "preface": "",
        "paragraphs": [
            "海宁邑屋千山环，幽人更爱山中山。",
            "山城已远人烟寒，江君石室深巑岏。",
            "闻君十载栖长安，焉能敛翼萦岩峦。",
            "卧龙要自南阳蟠，东山不为携红颜。",
            "迩来侧身天地间，不如一室中宽闲。",
            "探书禹穴万卷完，养成雾豹非一斑。",
            "素琴无弦心自弹，泰山高高水潺潺。",
            "山中閴兮谁往还，云无心兮抱幽关。",
            "青山白云足为侣，无心胡为恋君宇，冷君衣裳润君础。",
            "人间岁月易今古，傅说一去不可伫。",
            "苍梧何如出飞雨，不崇朝兮苏九土。"
        ],
        "notes": "",
        "id": "d061362399ba8cc7d2d409c5e4252c29"
    }
]