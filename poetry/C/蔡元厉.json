[
    {
        "author": "蔡元厉",
        "dynasty": "宋",
        "type": "诗",
        "rhythmic": "",
        "title": "赠逍遥子",
        "preface": "",
        "paragraphs": [
            "身在逍遥境，开庵寓此身。",
            "红尘不到处，白日独闲人。",
            "月满云山夜，花留玉洞春。",
            "坐中无俗客，猿鹤故相亲。"
        ],
        "notes": "",
        "id": "1a8e414177952c9d8d7b729fd10b901f"
    },
    {
        "author": "蔡元厉",
        "dynasty": "宋",
        "type": "诗",
        "rhythmic": "",
        "title": "孤青峰",
        "preface": "",
        "paragraphs": [
            "琳馆松扉白昼扃，骖鸾人去已冥冥。",
            "天开远画楼台古，地得遗丹草木灵。",
            "万壑野云晴酿雨，一池秋水夜涵星。",
            "麻姑仙驭今何在，槛外孤峰晚更青。"
        ],
        "notes": "",
        "id": "9d73b7a1ab579a21dc084a3156aa6ff4"
    },
    {
        "author": "蔡元厉",
        "dynasty": "宋",
        "type": "诗",
        "rhythmic": "",
        "title": "中阁",
        "preface": "",
        "paragraphs": [
            "万仞仙山插太空，山腰依约见蓬宫。",
            "人寰隔绝无烟到，洞府深沉有路通。",
            "石罅生云埋柱础，海光浮日照帘栊。",
            "野僧斋罢凭栏久，千里秋毫一望中。"
        ],
        "notes": "",
        "id": "cfc33375754c5bb30e0e1e743419d74b"
    },
    {
        "author": "蔡元厉",
        "dynasty": "宋",
        "type": "诗",
        "rhythmic": "",
        "title": "彩云轩",
        "preface": "",
        "paragraphs": [
            "洞府神仙此是家，麻姑曾驻五云车。",
            "峰前三尺寒泉水，犹有白莲开旧花。"
        ],
        "notes": "",
        "id": "c03e46088a136db95d370612c69579d0"
    },
    {
        "author": "蔡元厉",
        "dynasty": "宋",
        "type": "诗",
        "rhythmic": "",
        "title": "遗履轩",
        "preface": "",
        "paragraphs": [
            "仙客相从往玉都，轩前惟见老松枯。",
            "春来试问梁间燕，还是当时旧履无。"
        ],
        "notes": "",
        "id": "dbd8cd4864694dfae3c8f7e7ae4cd40f"
    }
]