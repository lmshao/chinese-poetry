[
    {
        "author": "晁端禀",
        "dynasty": "宋",
        "type": "诗",
        "rhythmic": "",
        "title": "醉眠亭",
        "preface": "",
        "paragraphs": [
            "吏部瓮闲眠，先生窗下卧。",
            "夜偷绿醑饮，昼喜清风过。",
            "人为清风快于酒，摆落烦襟洗尘垢。",
            "吾知醉寝胜闲睡，可以寄天真兮忘世累。",
            "沟渎超江汉，幕席视天地。",
            "蝴蝶不知缘变化，黄粱未熟虚营利。",
            "从来闲处得闲乐，何者功成与名遂。",
            "陇西夫子称世贤，世家自是酒中仙。",
            "作亭占得松陵地，东坡名之为醉眠。",
            "醉复眠兮眠复醉，颐养邹轲浩然气。",
            "贤人为浊圣人清，昏昏梦寐都忘形。",
            "花影满身犹未觉，竹风吹面不知醒。",
            "忆昔乐天贪醉吟，吟哦未免劳其心。",
            "不如醉睡了无事，其乐陶陶得趣深。",
            "我身走尘埃，羁鞅殊未息。",
            "有所思兮在高轩，欲往从之路艰塞。",
            "无缘一榻同醉眠，空秃千毫挥醉笔。"
        ],
        "notes": "",
        "id": "725d5d0995568456f6e86df680dd1e2f"
    },
    {
        "author": "晁端禀",
        "dynasty": "宋",
        "type": "诗",
        "rhythmic": "",
        "title": "琅邪山",
        "preface": "",
        "paragraphs": [
            "琅邪山色连云绿，烟树参差裹岩谷。",
            "幽香烂熳四时花，翠影交加万竿竹。"
        ],
        "notes": "",
        "id": "755a45fe266650567343e969e47e5ff5"
    },
    {
        "author": "晁端禀",
        "dynasty": "宋",
        "type": "诗",
        "rhythmic": "",
        "title": "清风亭",
        "preface": "",
        "paragraphs": [
            "物外林泉静，闲中日月长。",
            "清风飒然至，可以傲羲皇。"
        ],
        "notes": "",
        "id": "284aa6eb22cd3e4869a13792f41ad8da"
    },
    {
        "author": "晁端禀",
        "dynasty": "宋",
        "type": "诗",
        "rhythmic": "",
        "title": "翠微亭",
        "preface": "",
        "paragraphs": [
            "晓风吹落秋泉声，夜雨洗出秋山色。",
            "上有楼台深翠微，可惜丹青图不得。"
        ],
        "notes": "",
        "id": "8c36b3d0914c493a8dc156ed355c35de"
    },
    {
        "author": "晁端禀",
        "dynasty": "宋",
        "type": "诗",
        "rhythmic": "",
        "title": "无心亭",
        "preface": "",
        "paragraphs": [
            "地与市朝远，云藏山水深。",
            "长令有心者，到此自无心。"
        ],
        "notes": "",
        "id": "5eccce07a042e8185a4a6363322ae830"
    }
]