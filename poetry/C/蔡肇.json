[
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "题申王画马图",
        "preface": "",
        "paragraphs": [
            "天宝诸王爱名马，千金争致华轩下。",
            "当时不独玉花骢，飞电流云绝潇洒。",
            "两方岐薛宁与申，凭陵内廐多清新。",
            "肉騣汗血尽龙种，紫袍玉带真天人。",
            "骊山射猎包原隰，御前急诏穿围入。",
            "扬鞭一蹙破霜蹄，万骑如风不能入。",
            "雁飞兔走惊弦开，翠华按辔从天回。",
            "五家锦绣徧山谷，百里舄珥遗尘埃。",
            "青骡蜀栈西超忽，高准浓蛾散荆棘。",
            "苜蓿连山鸟自飞，五陵佳气春萧瑟。"
        ],
        "notes": "",
        "id": "39e42e9c15dfa5288de8918048081fce"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "冬日游甘露寺",
        "preface": "",
        "paragraphs": [
            "漕河胶舟水流咽，水关著键行者歇。",
            "大江伏槎卧长剑，万顷湿银寒不结。",
            "蓬莱诸仙亦避寒，海门冥冥冻欲坼。",
            "朔风吹晚雁叫空，蓬巷松杉崖石裂。",
            "道人丈室最高处，地炉蒲团稳坐热。",
            "我来乘闲不问道，方床相对无言说。"
        ],
        "notes": "",
        "id": "be95caaf92b32d72b12a9b8c48751d5a"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "立春日焦山留宿",
        "preface": "",
        "paragraphs": [
            "岁为兹山一再登，渡头飞阁独相凭。",
            "云生江海交流处，人在松萝最上层。",
            "残雪既能留野客，春风先与报山僧。",
            "凭谁邀上东岩宿，更约花时命杖藤。"
        ],
        "notes": "",
        "id": "5d7dcc083d3b2c67aa985a433d75d82b"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "题画授李伯时",
        "preface": "",
        "paragraphs": [
            "鸿雁归时水拍天，平冈老木尚依然。",
            "借君余地安渔艇，乞我寒江听雨眠。"
        ],
        "notes": "",
        "id": "f73603df05f281f5a216dcc4687e5879"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "泛舟横塘遇雨",
        "preface": "",
        "paragraphs": [
            "平野风烟入梦思，殷勤作画更题诗。",
            "扁舟卧听横塘雨，恰遇江南归雁时。"
        ],
        "notes": "",
        "id": "d77fdce16c26c20e2c573dfea8dcf90d"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "题李世南画扇",
        "preface": "",
        "paragraphs": [
            "野水潺潺平落涧，秋风瑟瑟细吹林。",
            "逢人抱瓮知村近，隔坞闻钟觉寺深。"
        ],
        "notes": "",
        "id": "5a9d0912c9d4de2a6ed8066f2c782d40"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "过邢惇夫墓下作",
        "preface": "",
        "paragraphs": [
            "人物于今叹渺然，孤坟宿草已生烟。",
            "日暮行人道傍会，应逢年少与谈玄。"
        ],
        "notes": "",
        "id": "93d3e530f0e08dbbad74554612e208e8"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "至学省作",
        "preface": "",
        "paragraphs": [
            "平生扰扰复胶胶，学省重来岁又交。",
            "骑马醉遭官长骂，读书惭被学生嘲。",
            "何为眷恋米三斗，便可经营宅一茅。",
            "好买江干千个竹，待看烟雨长春梢。"
        ],
        "notes": "",
        "id": "1323144e3a257adbe73dcbbb22f73b8b"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "送洞元法师归茅山三首  其一",
        "preface": "",
        "paragraphs": [
            "绛节飘飘下紫清，更参隠诀制颓龄。",
            "若逢方丈庞眉叟，来爱囊中赤甲经。"
        ],
        "notes": "",
        "id": "d42492c3bf3cf8e242c116d4c8619ea1"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "送洞元法师归茅山三首  其二",
        "preface": "",
        "paragraphs": [
            "崇宁新阁连云起，天篆浮空宝气飞。",
            "帝遣群龙常护守，池潭风雨夜深归。"
        ],
        "notes": "",
        "id": "212a7200bf3157ecf37f2d0570ca2bcb"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "送洞元法师归茅山三首  其三",
        "preface": "",
        "paragraphs": [
            "一庵畴昔共嵚崟，古木垂阴岁月深。",
            "恐是三生房次律，要随藤杖去重寻。"
        ],
        "notes": "",
        "id": "6f68d225bd85703f4a24505f2b116b75"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "题三茅风雨图",
        "preface": "",
        "paragraphs": [
            "笔间云气生毫末，纸上松声听有无。",
            "收得三茅风雨样，高堂六月是冰壶。"
        ],
        "notes": "",
        "id": "0c5a9894c10e8626b64f65003ac7473a"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "𠙶亭山顶白龙穴",
        "preface": "",
        "paragraphs": [
            "南山冬冬天作鼓，号召诸龙尽行雨。",
            "惟有秃角最先到，泼墨云中鳞鬣舞。"
        ],
        "notes": "",
        "id": "23d6ca394a0f7893393f5d15a836909a"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思诗呈同院诸公  其一",
        "preface": "",
        "paragraphs": [
            "图书从所好，英俊此焉依。",
            "奎壁重开照，琳瑯尽得归。",
            "地严宫漏转，门掩吏人稀。",
            "子有诗三百，西江咀宝玑。"
        ],
        "notes": "",
        "id": "e9176a4be3d990434579433298721d4b"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思诗呈同院诸公  其二",
        "preface": "",
        "paragraphs": [
            "客去衣裳嬾，更长灯烛光。",
            "随身一书笈，贮腹万雕梁。",
            "梦旧传青馆，封须拜皂囊。",
            "羽翰从此正，天步赤霄长。"
        ],
        "notes": "",
        "id": "0b762f10245c6aea56e7870670e87f35"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思诗呈同院诸公  其三",
        "preface": "",
        "paragraphs": [
            "诸彦联翩入，斯文迤逦回。",
            "滔滔引溟涨，烂烂缭岩隈。",
            "此地身拘窘，他时心往来。",
            "倡酬真有味，顾我独非才。"
        ],
        "notes": "",
        "id": "adbf0054fdc2b100ba135766fc9ca167"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思秋日同文馆诗  其一",
        "preface": "",
        "paragraphs": [
            "清月看初满，黄花吐未齐。",
            "小山思隠桂，大谷忆佳梨。",
            "节物信可美，诗骚懒自题。",
            "长年谙独宿，听雨闭秋闺。"
        ],
        "notes": "",
        "id": "02b8915a049f3cd2a1a80c162d29a53f"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思秋日同文馆诗  其二",
        "preface": "",
        "paragraphs": [
            "匝合青云幕，纵横白羽场。",
            "谁矜率尔对，吾念斐然章。",
            "名淡隃糜榜，衣飘月窟香。",
            "春风马蹄疾，鞭帽散平康。"
        ],
        "notes": "",
        "id": "dd2fc1e4f6bc8838482e17f188400dfe"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思秋日同文馆诗  其三",
        "preface": "",
        "paragraphs": [
            "万里夷王子，曾听若木鸡。",
            "泛舟沧海外，授馆国门西。",
            "琛币来重译，车书想旧题。",
            "苍梧弓剑冷，云雨泣芝泥。"
        ],
        "notes": "",
        "id": "96a957e5b7f62950a880f7a8db3637dd"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思秋日同文馆诗  其四",
        "preface": "",
        "paragraphs": [
            "阒寂同文馆，秋英绽欲齐。",
            "禅庖分白乳，仙果破青梨。",
            "琴理将忘曲，诗探未赋题。",
            "清懽在文史，谁复梦重闺。"
        ],
        "notes": "",
        "id": "47bd3592944e794bf82f07b30ceb62e3"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思秋日同文馆诗  其五",
        "preface": "",
        "paragraphs": [
            "明时勤选擢，间设誉髦场。",
            "该学添三传，微能及九章。",
            "静无桃叶唱，清有菊花香。",
            "解我幽忧病，惟应頼杜康。"
        ],
        "notes": "",
        "id": "caf49c85c380aa2c1d6e63c3c4d3e5c7"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思秋日同文馆诗  其六",
        "preface": "",
        "paragraphs": [
            "鹄卵因时化，如何赴越鸡。",
            "逸群来冀北，屏气入淮西。",
            "盛事兼三物，浮辞斥百题。",
            "慎须精藻鉴，宠辱异云泥。"
        ],
        "notes": "",
        "id": "25ae93c8043e5d09d5e66f5c34075d8e"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思未试即事杂书率用秋日同文馆为首句  其一",
        "preface": "",
        "paragraphs": [
            "翳翳云生树，翻翻风动闱。",
            "高秋忽如此，吾党苦思归。",
            "极目愁关塞，侵寒寄褚衣。",
            "少狂真喜事，回首壮心违。"
        ],
        "notes": "",
        "id": "08ba4f6daf0d9ef8521e451c2db49262"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思未试即事杂书率用秋日同文馆为首句  其二",
        "preface": "",
        "paragraphs": [
            "物色清秋逼，官曹静夜长。",
            "华星披夕霭，皎露洗空凉。",
            "律细诗难继，禅心梦易忘。",
            "依稀贪佛日，香火宿诸方。"
        ],
        "notes": "",
        "id": "a3a59905588d8eee1c607b721e9263b1"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思未试即事杂书率用秋日同文馆为首句  其三",
        "preface": "",
        "paragraphs": [
            "取士渔盐出，传经户牖开。",
            "惊涛帘外起，骤雨笔端来。",
            "人竞悬金鉴，书方贵玉杯。",
            "太平元有象，勿遣赋良媒。"
        ],
        "notes": "",
        "id": "6e74fbfed66b7008ba4682903c0955b6"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "再和慎思俯和少年真善事之句",
        "preface": "",
        "paragraphs": [
            "百万防秋去，军容凛将闱。",
            "请排云鸟出，尽猎犬羊归。",
            "老息阴符读，慵便直裰衣。",
            "邓侯多衮兴，时命不予违。"
        ],
        "notes": "",
        "id": "e39be6754737a19103598fc8004393aa"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思诗呈同院后至诸公",
        "preface": "",
        "paragraphs": [
            "文书汗牛马，栋宇切昭回。",
            "剸玉君曾试，吹竽我亦来。",
            "鉴精真有頼，诗妙不容陪。",
            "只忆归山去，霜畦𣃁芋魁。"
        ],
        "notes": "",
        "id": "5b5733e6b907c0de1e40d41d0986e9e7"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思初入试院",
        "preface": "",
        "paragraphs": [
            "午门钥入断人行，禁漏稀微出迩英。",
            "齐拜勅书期老仗，并驱驺御出西城。",
            "諠哗灯火看如梦，关锁官曹祇寄声。",
            "聊付能诗破羁旅，诗成冉冉又还生。"
        ],
        "notes": "",
        "id": "8ae4fcb252bf9f2527be8854b12d4e85"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思重九考罢试卷书呈同院诸公",
        "preface": "",
        "paragraphs": [
            "清秋官舍酒瓶空，满袖黄花情所钟。",
            "忽得数篇吟可老，绝知开口笑难逢。",
            "浮舟有底不归去，戏马犹能限莫从。",
            "江上鲈鱼三尺许，西风欹枕梦魂浓。"
        ],
        "notes": "",
        "id": "d5ea3aeb4de9d2be3c31f612adc5de54"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "次韵慎思贻无咎文潜诵诗",
        "preface": "",
        "paragraphs": [
            "卧听高斋落叶风，清诗交咏想晨钟。",
            "故人厚意论千载，正始遗音仅一逢。",
            "胶漆初期在俄顷，云龙莫恨不相从。",
            "芸房深锁秋香冷，鬰鬰葱葱佳气浓。"
        ],
        "notes": "",
        "id": "eeb4b0c1918c11adeb152ed0deaa8c20"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思同舍问及故山景物用钟字韵诗以答",
        "preface": "",
        "paragraphs": [
            "白鹿真人欻御风，青杉手种大如钟。",
            "还丹未化神应护，道骨相期子合逢。",
            "万里且看腾踏去，一樽聊喜笑言从。",
            "攒峰列壑休南望，晓榻秋阴分外浓。"
        ],
        "notes": "",
        "id": "3a52876ce7b732a862dc6819d3c5b311"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思漫兴成章屡蒙子方宠和更辱赠句辄用奉酬",
        "preface": "",
        "paragraphs": [
            "曹公长剑一杯酒，邓子孤云万里心。",
            "神骏莫辞观马厩，深沉久合寄书林。",
            "礼闱联事几三月，词客悲秋共一音。",
            "独有何郎诗思苦，空阶点滴伴清吟。"
        ],
        "notes": "",
        "id": "19b30f0708fda726721c5644ba000a51"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "慎思说家山之胜用其语得诗",
        "preface": "",
        "paragraphs": [
            "江清石磊磊，野旷竹修修。",
            "此地有茅屋，我行寻白鸥。",
            "分留须物色，来往更风流。",
            "相对黄尘梦，诗成拥鼻讴。"
        ],
        "notes": "",
        "id": "e97f7259f8d20a6adb7044e45eb66a2d"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思寄次张弟",
        "preface": "",
        "paragraphs": [
            "南山千亩龙蛇窟，半夜春雷起屈盘。",
            "欲钓六鼇沧海去，为留春笋作长竿。"
        ],
        "notes": "",
        "id": "84402d16b9e5f83b777f24d8709f05a9"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和无咎奉答文潜戏赠",
        "preface": "",
        "paragraphs": [
            "邓子词锋鲁孟劳，刜钟剸玉尽铅刀。",
            "风流陶谢枝梧困，击节期君仆命骚。"
        ],
        "notes": "",
        "id": "53713ef7ed142fb52bb8f23218581cf2"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "小诗戏无咎",
        "preface": "",
        "paragraphs": [
            "吴山楚水未忘怀，暮雨朝云恨已乖。",
            "纵免摩伽能毁戒，未妨泽室会千斋。"
        ],
        "notes": "",
        "id": "0dd6b03afb276eae1acd3c4ad2486c4e"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和慎思与文潜无咎对榻夜话达旦",
        "preface": "",
        "paragraphs": [
            "穷秋天气少晴明，雨叶风窗夜夜声。",
            "应为幽人听未足，不教骢马出重城。"
        ],
        "notes": "",
        "id": "5617413f46a4daa672d58ae3aca6e0b9"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和文潜初伏大雨戏呈无咎",
        "preface": "",
        "paragraphs": [
            "城中鼎食排翠釜，羊胛驼峰贱如土。",
            "青衫学士家故贫，斗米束薪炊湿雨。",
            "纵横图史照屋壁，呫嗫诗骚从稚乳。",
            "省中无事骑马归，雨声一洗茅簷苦。",
            "急呼南巷同舍郎，听我临风有凉语。",
            "且贪青简事文章，未有黄金买歌舞。",
            "往来诗卷牛腰许，太羹玄酒并在户。",
            "吾诗老涩邀使前，政坐可口收艰俎。"
        ],
        "notes": "",
        "id": "5ee6d14d564f54e880e871ea779f3f9b"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "次韵上文潜丈",
        "preface": "",
        "paragraphs": [
            "张侯胸中包覆釜，百里奔流无寸土。",
            "玄蛟白鼍有时作，一洗乾坤三日雨。",
            "诗雄变怪有如此，震动犹能止啼乳。",
            "已倾太白酒船空，更压少陵饭山苦。",
            "昨朝东门同拜勅，玉齿犹残道中语。",
            "闭门十日无一事，坐对空庭秋叶舞。",
            "何时御史出霜台，便假前驺辞棘户。",
            "城南邀我倒余尊，紫栗黄橙已登俎。"
        ],
        "notes": "",
        "id": "0fe6a39d642c469f5eac979085261709"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "再答文潜",
        "preface": "",
        "paragraphs": [
            "羌兵昔出皋兰路，欲铲新城无聚土。",
            "烟烽照夜气如霞，铁马连群歕成雨。",
            "东西两关同日破，股掌婴儿绝哺乳。",
            "鼓声十日拔帐归，至今犹说防城苦。",
            "当时诸将无奇策，不敢弯弓向胡语。",
            "橐驼西来金帛去，孽狐小鼠犹跳舞。",
            "王师八月尽防秋，惴惴军兴恐编户。",
            "腐儒不用辄忧边，庙堂有人制尊俎。"
        ],
        "notes": "",
        "id": "fcf0a9f30ae4c8c3ca3d126b3d58a351"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "用俎字韵呈樗年",
        "preface": "",
        "paragraphs": [
            "堕灶一言能破釜，魔界扫空成佛土。",
            "钟山道场天所开，万壑千岩没华雨。",
            "白衣居士演真谛，江汉滔滔流去乳。",
            "自从玉髻飞上天，妙缘谁救诸有苦。",
            "我昔南行入定林，水鸟松风能妙语。",
            "六时天乐彩云飞，百丈寒江翠绡舞。",
            "此地知君曾著力，雷作弹指开蛰户。",
            "空山蕙帐盍思归，秋末晚菘行可俎。"
        ],
        "notes": "",
        "id": "6f5edc8a793319ad04871d3df2df2217"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "上呈子方乡丈",
        "preface": "",
        "paragraphs": [
            "西方残敌鱼游釜，往岁天兵收境土。",
            "军行旱海口生烟，沙井无泉天不雨。",
            "将军意气吞八荒，欲入凉州倾马乳。",
            "坚城不下河未冰，幕中稍觉从军苦。",
            "曹侯献计取东关，帐下选锋同此语。",
            "归来塞色侵鬓毛，联翩始阅交衢舞。",
            "不学行间妄校尉，尽斩孙歆封万户。",
            "人生富贵有危机，彘肩不愿加雕俎。"
        ],
        "notes": "",
        "id": "a3b34bee5351a234f56171250ca730ea"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和文潜欲知归期近",
        "preface": "",
        "paragraphs": [
            "欲知归期近，朱墨复在手。",
            "出门岂无时，官事少邂逅。",
            "张公晚定交，千仞仰森秀。",
            "华堂耿青灯，夜半狮子吼。",
            "真龙服内闲，爽气凛群厩。",
            "新诗陈五鼎，斟酌皆可口。",
            "光华委行色，于我亦何有。",
            "缄藏不知报，刻画无盐丑。"
        ],
        "notes": "",
        "id": "093c06d82ae04280c8cd277fbf90bb4f"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "敬用无咎学士年兄长韵上呈子方太仆",
        "preface": "",
        "paragraphs": [
            "两河郡县沦西方，西人思汉今未忘。",
            "果园芜没白草芳，旃裘戏马谁家郎。",
            "车箱峡口涧谷长，旄头倒挂回穹苍。",
            "王师西出讨獝狂，六花簇垒来堂堂。",
            "前锋锐头臂两枪，伏奸谨索收生羌。",
            "天声隠辚摇姑臧，奇兵缭背断馈粮。",
            "决河有声如坏冈，城头击钟声殷床。",
            "万甲几欲漂无旁，虽有伉健谁腾骧。",
            "一夫不敢陵彼隍，马首欲东促归装。",
            "缄胸有策须眉扬，归来恍恍若有亡。",
            "劬劳累日何由偿，战鞍挂屋寻书囊。",
            "目随飞鸿思帝乡，彭城老将官横行。",
            "幕中市骏收骕骦，射堂两部奏清商。",
            "应弦破镝如蜂房，谈笑斥土羁名王。",
            "画图遣奏朝明光，诏书留典真乘黄。",
            "锦鞯玉勒春风香，平池老柳高云凉。",
            "神骏在目豪吟觞，跨下蹀躞惊凫翔。",
            "皇居九衢天中央，我时项背聊相望。",
            "西城九月天陨霜，夜谈关塞评文章。",
            "微言窃比惠与庄，和诗脱笔觉我忙。",
            "祝君韬养寿且祥，功名有来成堵墙。",
            "勿忧寒暑败肉浆，韔弓箙矢用则张。"
        ],
        "notes": "",
        "id": "331d46f8eb320c5f67437f39b9458d50"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "次韵上呈樗年主簿乡兄",
        "preface": "",
        "paragraphs": [
            "君家晋陵我朱方，君家易知复难忘。",
            "十年不见兰畹芳，青衫翩翩黄白郎。",
            "我游东南岁月长，江流汹涌山鬰苍。",
            "烛龙东来尾鬣狂，乌爪真人坐高堂。",
            "山中旛刹森戈枪，道场法嗣通衡羌。",
            "大道甚夷车御臧，独不进步谁资粮。",
            "脱身簿领行涧冈，青崖结茅云绕床。",
            "飘飖西堕梁宋旁，至今梦想犹高骧。",
            "矧复约子西城隍，瓦炉梵夹随行装。",
            "形骸土木神远扬，少狂豪气今则亡。",
            "剧谈软语志颇偿，模写物象挥锦囊。",
            "樽前坐我烟霭乡，怜君駮踠未著行。",
            "侧身六合悲骕骦，即今文学可卜商。",
            "赤刀大训在西房，诏书兴贤利宾王。",
            "重闱共此烛灯光，肥羊细肋蟹著黄。",
            "茭蒲生白晚菘香，落月动影帘帷凉。",
            "夜如何其未卷觞，座间诗阵鹅鹳翔。",
            "卧旗蓄锐岂遽央，我坚孤垒何敢望。",
            "降旛欲挂月似霜，独君一扫可得章。",
            "滔滔笔力抵卞庄，两虎未捽终不忙。",
            "蜘蛛拂面归有祥，便看大榜挂北墙。",
            "南城西寺载殽浆，背城借一犹能张。"
        ],
        "notes": "",
        "id": "e1d7b4063b8d1634c417b3aeaa533f2d"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "家弟别试预荐时蒙慎思学士赠诗致庆感荷不已次韵酬谢",
        "preface": "",
        "paragraphs": [
            "我家书册代耕农，尚祝瓯窭亩一钟。",
            "再筑金台端不昧，高悬水镜亦难逢。",
            "亲闱动喜欣欣色，士论推公趯趯从。",
            "好在黄花归荐寿，秋堂欢笑变春浓。"
        ],
        "notes": "",
        "id": "36a32bfbf7ca7fb3c28fc11c85456d87"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "题朱之纯谷阳园",
        "preface": "",
        "paragraphs": [
            "陆机异时宅，故物无复迹。",
            "悠悠谷水阳，野水凄余碧。",
            "我观豪士赋，文字岂不白。",
            "一为功名误，末路真可惜。",
            "至今风雨夜，哀鹤鸣不息。",
            "千秋得吾人，浄眼照阡陌。",
            "结茅风烟际，一悟世网窄。",
            "古今一丘貉，贵贱百年客。",
            "闭门橙橘香，隠几冰冻释。",
            "我惭升斗禄，矫首望八极。",
            "人生劳佚间，此殆天所檄。",
            "鹏翔赤霄动，鲸喷碧海坼。",
            "为尔具扁舟，送此齿发迫。"
        ],
        "notes": "",
        "id": "9a52a31dc40805e229611e7d8f3487e0"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "书静胜院壁留别父老",
        "preface": "",
        "paragraphs": [
            "青山云半遮，惨淡有离色。",
            "溪水亦潺湲，呜咽当枕侧。",
            "男儿四方志，百年一行役。",
            "山水亦奚悲，我自本无得。",
            "父老挽我车，洒泪半凄恻。",
            "使君虽自力，惭无理人术。",
            "举手谢父老，意厚难报塞。"
        ],
        "notes": "",
        "id": "6c927f610e3570528eab96bc64c279ec"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "从孙元忠乞猫",
        "preface": "",
        "paragraphs": [
            "厨廪空虚鼠亦饥，终宵咬啮近秋帷。",
            "腐儒生计惟黄卷，乞取衔蝉与护持。"
        ],
        "notes": "",
        "id": "58a4408f572bc7a8cc7333ee877384e9"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "赠王子飞之高丽",
        "preface": "",
        "paragraphs": [
            "闻君秉笔赋鸡林，海怪山奇人购寻。",
            "莫纪大宛多善马，却令天子便甘心。"
        ],
        "notes": "",
        "id": "e68f410991d1384f19e12b05e9fcc8c1"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "题李伯时照夜白马图",
        "preface": "",
        "paragraphs": [
            "天上房星不下来，连山刍粟饱驽骀。",
            "龙姿逸驾飞腾尽，頼尔毫端力挽回。"
        ],
        "notes": "",
        "id": "dfc0f45a417b260a3d5fe902a5e3ac72"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "除夜宿垂虹亭",
        "preface": "",
        "paragraphs": [
            "东南胜概未忘情，老去扁舟复此行。",
            "小邑岁除无市井，下田水落见农耕。",
            "雪消西岭层棱出，春到重湖鳞甲生。",
            "桥下霜蛟贪睡美，为槌千鼓作雷声。"
        ],
        "notes": "",
        "id": "7dd6b07eac0837187ec1fe228a48f7b6"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "送蔡骃守天台",
        "preface": "",
        "paragraphs": [
            "天台四万八千丈，玉京五城十二楼。",
            "欲乘西风跨独鹤，直渡南斗骑牵牛。",
            "麻姑长爪快搔背，巢父投竿应掉头。",
            "广文物色分留在，二妙龙诗肯罢休。"
        ],
        "notes": "",
        "id": "1d9d47ccf79490f08a37ee56d9627f3a"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "江州",
        "preface": "",
        "paragraphs": [
            "浔阳江上陶彭泽，五株杨柳青山宅。",
            "元和之中白司马，送客江头明月下。",
            "当时尽作庐山客，林下题诗石上眠。"
        ],
        "notes": "",
        "id": "43eacfde213caca6150981dceb8d65a0"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "杭州次周大夫韵  其一",
        "preface": "",
        "paragraphs": [
            "使君诗句益超然，文阵收工是昔年。",
            "本是东南遗爱守，聊从岩谷甚臞仙。",
            "莫嫌供给难留客，只为湖山已自贤。",
            "好请东封西狩颂，老来词格似甘泉。"
        ],
        "notes": "",
        "id": "f5d3a6cac3a1950dd9182cbd71521a5d"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "杭州次周大夫韵  其二",
        "preface": "",
        "paragraphs": [
            "湖边莲叶已田田，闻道花开胜去年。",
            "君不御兮应有恨，风其吹汝未应仙。",
            "韵词合继菑公作，郡守谁如白傅贤。",
            "却使诗翁闲著笔，滔滔长句涌言泉。"
        ],
        "notes": "",
        "id": "9290754f9d817b32caf3b0a74fc1c4b4"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "杭州次周大夫韵  其三",
        "preface": "",
        "paragraphs": [
            "只占西湖不占田，六莲重到欲忘年。",
            "惭无佳句追和靖，聊取幽芳荐水仙。",
            "对面文章能发兴，脱身朝市已称贤。",
            "江边五月梅天雨，拟附齐舲过冷泉。"
        ],
        "notes": "",
        "id": "1c30959043008878a87f509a80155de5"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "送钱齐玥倅苏州二首  其一",
        "preface": "",
        "paragraphs": [
            "一尉东南屈指中，雍容车骑旧儿童。",
            "郎君扇枕家中晚，侍史焚香省户空。",
            "十里浮梁晴卧𬟽，一江春水浄磨铜。",
            "三年官满东吴去，为具扁舟破浪风。"
        ],
        "notes": "",
        "id": "4ea56319d36332f895851018de198c11"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "送钱齐玥倅苏州二首  其二",
        "preface": "",
        "paragraphs": [
            "洞庭飞雨打湘弦，燕寝凝香思渺然。",
            "四者难并知我老，七言俱赋为君妍。",
            "杂花遶径迎篮轝，春鸟喧洲起画船。",
            "闻道山公方启事，重看一鹗在秋天。"
        ],
        "notes": "",
        "id": "22c042aa7e3062cd3f860a3f07e19aa4"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "吾庵",
        "preface": "",
        "paragraphs": [
            "怜吾居处似东屯，草棘荒凉郭里村。",
            "明月有情先入户，青山无事独当门。",
            "未能种秫五十亩，且为栽桃二百根。",
            "不学灵云觅知解，花时相唤倒余尊。"
        ],
        "notes": "",
        "id": "bdb8d0451f33d460cfc3e91141b86218"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "寄题君山亭送吕天衢秀才",
        "preface": "",
        "paragraphs": [
            "百川赴下流，江海互吞吐。",
            "回澜薄空日，老岸不立土。",
            "坡陀出巨石，鼇背启窗户。",
            "我来俯凝碧，万顷过微雨。",
            "南沙八十里，草木尽可数。",
            "风声玄冥开，松影翠蛟舞。",
            "昏昏鱼龙气，暝色失洲渚。",
            "林间古兰若，梵放杂鸣橹。",
            "不能挂长帆，破浪极幽睹。",
            "至今清夜梦，窈窕越修阻。",
            "喜君自兹来，浩浩见眉宇。",
            "馆置古城东，淡饭忘羁旅。",
            "连城虽自珍，历块谁为许。",
            "束书问东舟，了不挂一语。",
            "脱身少年场，清座参佛祖。",
            "冰颜未生髭，老气欲冠古。",
            "所得岂虚名，自是慰诸吕。",
            "南天正炎溽，归思亟飞羽。",
            "江鱼已钓肥，江酒尚酤煮。",
            "访子昔游地，耿耿月沉浦。",
            "席龙望东南，浮云渺吴楚。"
        ],
        "notes": "",
        "id": "e9993c7e09bb81f717e3a84a42748754"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "江浒按舟师",
        "preface": "",
        "paragraphs": [
            "江头新晴好天气，江上儿郎櫂船戏。",
            "掉船往来西复东，画桡掠水如飞鸿。",
            "清晨太尉自领客，荡漾幕帟翻春风。",
            "欲标不但与民乐，约束部曲藏军容。",
            "只今浔阳贼围绕，天子耀兵未诛讨。",
            "渠侬幸自惯水战，驾水楼船救江表。",
            "朝廷逡巡领诏书，太尉不日归西枢。",
            "试问兵钤元节制，藉留岁月还何如。"
        ],
        "notes": "",
        "id": "bdb5e37f91e2ae00bb10296019bea583"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "游善权洞  其一",
        "preface": "",
        "paragraphs": [
            "阴风漠漠护崔嵬，激涧修篁翠壑开。",
            "何处人天尽回向，于今龙象亦堪哀。",
            "常星晓挂层台冷，陨石宵飞夏屋摧。",
            "岩尸彭铿聊戏击，山中日月有奔雷。"
        ],
        "notes": "",
        "id": "60cd73ac9f6c5b6f621ac349271d9d19"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "游善权洞  其二",
        "preface": "",
        "paragraphs": [
            "相鲜金碧照崔嵬，殿阁园林迤逦开。",
            "留恋白云禅客少，寂寥青嶂晓猿哀。",
            "山川胜处天然巧，景象穷时石也摧。",
            "靖节远公如可作，不应莲社愧刘雷。"
        ],
        "notes": "",
        "id": "77ad1167bdfd776cf081b17f6f8b316e"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "题天申宫",
        "preface": "",
        "paragraphs": [
            "胜迹传来不记年，昔闻曾驻汉神仙。",
            "赤乌方喜灵坛建，白马俄惊梵宇迁。",
            "观额自唐因记定，宫碑至宋有眠镌。",
            "江南福地虽云众，第一无过此洞天。"
        ],
        "notes": "",
        "id": "f556f76f782e3389b82af055ca57bb4a"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "张公洞  其一",
        "preface": "",
        "paragraphs": [
            "髯仙御气已超升，岩洞千秋冷不扃。",
            "若许残铅除白发，敢辞长镵𣃁青冥。",
            "坛场岁为民祈福，蒿艾时因鬼乞灵。",
            "他日重来寻石髓，绛云深坐读黄庭。"
        ],
        "notes": "",
        "id": "b4513ddc4a861f9cbe454afff1973d61"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "张公洞  其二",
        "preface": "",
        "paragraphs": [
            "髯仙御气款雷扉，洞户千秋敞翠微。",
            "寓马至今来秘祝，刍灵聊复借余威。",
            "石房故剑龙随势，空灶残丹鼠辄飞。",
            "欲炼刀圭留齿发，山头白鹤几时归。"
        ],
        "notes": "",
        "id": "7397e2a68d3c82afe0c7e117c55ca171"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "次韵王彦昭昆仲题京口新居",
        "preface": "",
        "paragraphs": [
            "我昔京口居，屡为南山游。",
            "古寺满修竹，平田漫清流。",
            "四升崇邱望，培𪣻见五州。",
            "人生如艺田，要待岁晚收。",
            "内惧寡道力，眇然念前修。",
            "六合不为狭，五亩亦为谋。",
            "何妨傍城邑，心远地自悠。",
            "漕水应潮涨，堂下可遭周。",
            "叶落固有余，柿栗不外求。",
            "生理如此足，岂谢岩谷幽。",
            "奈何不勇决，一毫辄绊留。",
            "余性本拙戆，涉世易悔尤。",
            "微官如涕唾，容易思罢休。",
            "三龙亦驰骋，诗好意则不。"
        ],
        "notes": "",
        "id": "e5b071a6fd26f8e9447653c018d92118"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "寒江捕鱼图",
        "preface": "",
        "paragraphs": [
            "海门山头初日晴，西津渡口寒潮生。",
            "沙痕暗长岛屿没，但见渔舟纵复横。",
            "江烟漠漠飞鸥鹭，著底寒鱼冷难捕。",
            "霜中渔父扣舷歌，明月芦花不知处。"
        ],
        "notes": "",
        "id": "afe566ac895b3601e2570b96ec782104"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "石排山渡行",
        "preface": "",
        "paragraphs": [
            "中泠之西古石排，狂波悍浪何能摧。",
            "颠崖骨立不受土，草木坚瘦知谁栽。",
            "长蛇怒结花磥磈，苍隼饥啸寒毰毸。",
            "舟师雨汗渡洑水，捩舵失手遭旋雷。",
            "我行十月潮如落，百仞屹立青琼瑰。",
            "天吴白鲸隠映没，贝阙珠宫空洞开。",
            "沉沉窟宅閟奇鬼，赤衣驾马胡为哉。",
            "群珠可毁不可照，扶桑羡门归去来。"
        ],
        "notes": "",
        "id": "7bc53d007325de78ca1729b85a735546"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "得奇石于岘山",
        "preface": "",
        "paragraphs": [
            "州城西南五里间，如渡巩洛趋秦川。",
            "土囊行尽跨山脊，云涛万顷江掀天。",
            "江南六月黄埃起，岭上行人多暍死。",
            "车声踯躅正烦冤，石缝甘寒冽清泚。",
            "兹山蟠伏信有灵，穷幽访远恨未能。",
            "山农告异指南麓，夜有虹气如长绳。",
            "朝携长镵剃草棘，应手铿然逢巨石。",
            "深藏疑有仙鬼护，完好不受沙土蚀。",
            "十夫募工挽使前，举身汹汹争相传。",
            "置园辉泽被草木，隅坐咫尺生云烟。",
            "自笑年来有师癖，摩挲剔濯穷朝夕。",
            "嵌形空洞出包藏，玉质青温相灵璧。",
            "沙痕洗尽圭角光，卷崖透壑通中旁。",
            "缕分浅黛泫微雨，翠剥苍藓晞朝旸。",
            "我昔扁舟临古汴，千金价市搜寻徧。",
            "兰皋西鏁靳家园，方丈瀛洲眼中见。",
            "君不闻米家砚山入禁中，蕞尔卷石谁为容。",
            "乃知此亦有显晦，万事默默由天公。"
        ],
        "notes": "",
        "id": "b3bf19f4d8f3bfee50a3dd30aaa7f777"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "和翟忠惠游焦山",
        "preface": "",
        "paragraphs": [
            "吾闻海中之山名黛舆，八纮九野水所输。",
            "沙痕𫈵石记千古，尧水滔天才一濡。",
            "西潴七泽并淮湖，南倾百粤包荆舒。",
            "孤根不畏波浪没，正气自有神明扶。",
            "火轮才升水鹤唳，地籁所作江㹠嘘。",
            "佳气鬰鬰崖不枯，华堂五丈安方裾。",
            "鱼山清梵吼螺呗，水师绝叫诃龟鱼。",
            "山灵护法踊车象，石叟衄敌峻隈隅。",
            "可怜蛮触战左右，始信妇姑勃空虚。",
            "大千共此华藏海，比邱无一针锋居。",
            "君诗文采炳於菟，我行稽留类贾胡。",
            "何时妙语对竹榻，清夜柏子燃铜炉。",
            "卓锥之地虽亦无，安用更求无价珠。"
        ],
        "notes": "",
        "id": "5e50c8cba26187c0679eebde0925c65d"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "烟江叠障图",
        "preface": "",
        "paragraphs": [
            "瓜州东望西津山，山平水阔生寒烟。",
            "海门日出江雾破，沿江山色寒苍然。",
            "五州京岘穹隆隠辚尚不见，况乃鹿跑马迹点滴之微泉。",
            "中泠之南古浮玉，钟鼓下震蛟龙川。",
            "楼台明灭彩翠合，海市仙山当目前。",
            "兴来赤脚踏鳌背，挥弄白日摩青天。",
            "原松芊芊雪欲尽，野气鬰鬰春逾妍。",
            "三更潮生月西落，寒金万斛流琼田。",
            "江山佳处心自省，画图忽见犹当年。",
            "有如远作美人别，耿耿独记长眉娟。",
            "双瓶买鱼晚渡立，孤篷听雨春滩眠。",
            "翰林东坡知此乐，至今舟上渔子谈苏仙。",
            "玉堂椽蜡照清夜，苇间幽梦来延缘。",
            "山川信羡归未得，送行看尽且作公子思归篇。"
        ],
        "notes": "",
        "id": "7da8f228ddb9ee45ed039d2156f41223"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "望海楼",
        "preface": "",
        "paragraphs": [
            "城晓通霜白，楼晴映雾残。",
            "玉螭取喷薄，铁凤舞高寒。",
            "议敢分丹鼍，时能御马鞍。",
            "腐儒江海意，菱芡得加餐。"
        ],
        "notes": "",
        "id": "a023788fd4d792dde64f233f224419dd"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "甘露寺遭火",
        "preface": "",
        "paragraphs": [
            "聚墨魔宫殿，毗岚色界天。",
            "劫灰迷狠石，铅水泫铜仙。",
            "扁榜无佳句，华榱有胜缘。",
            "大江春正碧，白昼岛夷船。"
        ],
        "notes": "",
        "id": "61a1a759b2f168f3e0ab06eafb819d9e"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "登焦山二首  其一",
        "preface": "",
        "paragraphs": [
            "野旷天平入，潮生海倒流。",
            "帆余闽峤色，雁带玉关秋。",
            "斋近乌鸢集，渔残网罟收。",
            "虽云是吾土，兹日始能游。"
        ],
        "notes": "",
        "id": "e3807918dff2b46917f0410a93cd5c0d"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "登焦山二首  其二",
        "preface": "",
        "paragraphs": [
            "早鞍沾宿霭，夕楫漾晴晖。",
            "岁稔登新谷，山寒御夹衣。",
            "幽威广殿角，高遁故庵扉。",
            "稍悔鱼竿手，频年事鞅鞿。"
        ],
        "notes": "",
        "id": "cb2505fd05fb6bb7171cf8ec1745da8d"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "京口即事和周开祖韵",
        "preface": "",
        "paragraphs": [
            "模写山川画不如，送来我得卷还舒。",
            "废兴此郡多遗事，搜索因君得尽书。",
            "劫坏丹青无晋旧，地穷冈堑是秦余。",
            "试参故楮来真赏，定有能知近代欤。"
        ],
        "notes": "",
        "id": "0ec5eceee27dbc9a4a7d77702c503c51"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "送朱行中守润",
        "preface": "",
        "paragraphs": [
            "东南闻诏想风流，竹马津亭待去舟。",
            "夹案曾为新右史，分符仍是古诸侯。",
            "大江注海吞三岛，高阁临城览五州。",
            "笔力自能回造化，鹤林神女谩来游。"
        ],
        "notes": "",
        "id": "2e7f0ce34c3a2087a6450596d6f4499b"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "寄京口新居",
        "preface": "",
        "paragraphs": [
            "橘圃青黄星照屋，竹林修竦槊搀云。",
            "千头固不羡汝食，一日可能无此君。",
            "为结茅斋依法露，欲携藤簟洗余醺。",
            "要来静处回光座，阅世真如过目蚊。"
        ],
        "notes": "",
        "id": "5d4850e98dc437679e9dfacf0f31ba9f"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "彭君宜江上新开轩",
        "preface": "",
        "paragraphs": [
            "老至登临兴未穷，扁舟几欲拭秋风。",
            "能开胜地留连我，只在高人指顾中。",
            "暮霭先昏瓜步港，寒潮犹打蒜山宫。",
            "请君剩汲中泠水，客至何妨酒屡空。"
        ],
        "notes": "",
        "id": "46f70b0fdba147d793f4ae1559c3bb65"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "登多景楼",
        "preface": "",
        "paragraphs": [
            "卧病江边一钓舟，江光晚色浄淹留。",
            "山蟠京岘城随仄，水合中泠海共浮。",
            "席有笙箫吹井陌，斋余钟梵到林邱。",
            "道人说合龙天出，未暇燃犀照九幽。"
        ],
        "notes": "",
        "id": "e0ee36c7ef7c49c9f70234795be6cdfa"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "游浮玉三首  其一",
        "preface": "",
        "paragraphs": [
            "百川日夜赴清浔，此地朝宗见本心。",
            "苍鹘养雏归绝壁，老蛟伏卵护寒金。",
            "江昏潭火何从起，岁旱豪牛或可沉。",
            "谁把孤根掷天外，免令游客费闲吟。"
        ],
        "notes": "",
        "id": "3600c1d6aa23f0c95b72385d05fff6a7"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "游浮玉三首  其二",
        "preface": "",
        "paragraphs": [
            "中𤃩南畔大丛林，龙象初排四众钦。",
            "一月遍收银色界，两山相击海潮音。",
            "安心已竟元无法，举意全抛莫浪寻。",
            "且使后来谁措手，乐天赢得掉头吟。"
        ],
        "notes": "",
        "id": "1e0b5497116eff2c85ec750a62938779"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "游浮玉三首  其三",
        "preface": "",
        "paragraphs": [
            "曾访山中支遁林，厌闻钟鼓日钦钦。",
            "百川赴海通三岛，万籁逢秋共一音。",
            "折戟战痕谁共吊，浮杯足迹杳难寻。",
            "鱼峰梵呗随曹植，试听云闲鸾凤吟。"
        ],
        "notes": "",
        "id": "e62caa32c3194bab470272793459f8c4"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "登城见古陵墓",
        "preface": "",
        "paragraphs": [
            "诸豪衰季此并吞，形势当时苦未论。",
            "不见江山开北户，竟随玉驾走中原。",
            "雄心尚记苍崖石，战血今消折戟痕。",
            "枯冢至今余拱木，夹城风雨有孤魂。"
        ],
        "notes": "",
        "id": "6c6dcf7a0785d04deefdc4a072337a5b"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "次韵周开祖九日登金山",
        "preface": "",
        "paragraphs": [
            "恨不从公此日游，凭陵天堑櫂黄头。",
            "江回巨浸吞三岛，云破危栏览数州。",
            "故事能追彭泽亮，清谈思对漆园周。",
            "黄花白酒鲈鱼晚，别有江南一段秋。"
        ],
        "notes": "",
        "id": "621738b084da2095ddd4338a71f7abc3"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "北固山",
        "preface": "",
        "paragraphs": [
            "一径杉松驻晚烟，渐看台影入云间。",
            "江拖缟带萦危堞，地注青螺出远山。",
            "当日英雄无复见，此时箫鼓有谁闲。",
            "我来应被藤萝笑，尘满衣冠盍厚颜。"
        ],
        "notes": "",
        "id": "71c2a9ae0733d1de4375d495ebefd60b"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "雨中游西庵",
        "preface": "",
        "paragraphs": [
            "夹岸鸣钟早渡回，冥冥江色未全开。",
            "西庵要看千峰碧，更有江南半月梅。"
        ],
        "notes": "",
        "id": "d237053eb814d694db778b252581ac49"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "大港即事次韵  其一",
        "preface": "",
        "paragraphs": [
            "村落家家有酒沽，黄童白叟醉相扶。",
            "恨无韩滉丹青手，更作丰年几幅图。"
        ],
        "notes": "",
        "id": "5e3d45e57e49edebcd7db44cd1183bfb"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "大港即事次韵  其二",
        "preface": "",
        "paragraphs": [
            "野草追随岸接篱，紫荆门巷日平西。",
            "自言今岁春耕早，腊雪消来水一犁。"
        ],
        "notes": "",
        "id": "34d0361fd8eacf42356834daae42e807"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "送王左丞五绝  其一",
        "preface": "",
        "paragraphs": [
            "德星行斗牛，人物东西伙。",
            "太史告占书，发春朝玉座。"
        ],
        "notes": "",
        "id": "012ebe784a079a3e3a326ecd28ba64a8"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "送王左丞五绝  其二",
        "preface": "",
        "paragraphs": [
            "江左名父子，风流适兹还。",
            "而宗有胜韵，觉在正始间。"
        ],
        "notes": "",
        "id": "c8005c4ac4ccfcbdce6ae8cbb6923ebd"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "送王左丞五绝  其三",
        "preface": "",
        "paragraphs": [
            "浮名渺吴会，耿耿千里淮。",
            "朔风吹高鸿，安得与人偕。"
        ],
        "notes": "",
        "id": "edfa8ccdf43c4b65422f50054b8b0832"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "送王左丞五绝  其四",
        "preface": "",
        "paragraphs": [
            "三坚真得象，九师遂亡羊。",
            "寥寥千载余，焕发天地藏。"
        ],
        "notes": "",
        "id": "993463c8b955b892450cd125af58de77"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "送王左丞五绝  其五",
        "preface": "",
        "paragraphs": [
            "岁晏风落木，野阴水增波。",
            "斋舲如傅翼，一举君谓何。"
        ],
        "notes": "",
        "id": "d5a6fd4dbaafba1a0d0bcc7f4e54ab33"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "愿同籍湜辈，终老韩公门。"
        ],
        "notes": "",
        "id": "d0c33d1f89866326993b45e9c6941eb7"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "叠嶂巧分丁字水，腊梅迟见二年花。"
        ],
        "notes": "",
        "id": "1b5390457ea825e6000afa26e0628dd5"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "莫嫌供给难酬客，祇为湖山已自贤。"
        ],
        "notes": "",
        "id": "81da3c62dd47b8cb38f896296bdb98e4"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "城中十月雨蒙蒙，遥看句骊半山雪。"
        ],
        "notes": "",
        "id": "948b5b8e72b09616f4d200fc13ac6863"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "句  其五",
        "preface": "",
        "paragraphs": [
            "三峡桥边春见雪，落星寺里暮闻钟。"
        ],
        "notes": "",
        "id": "7e143b71bd3a50ac5f33048c39d3ab62"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "句  其六",
        "preface": "",
        "paragraphs": [
            "城响涛头入，江昏雨脚斜。"
        ],
        "notes": "",
        "id": "24418506450ba4341b29a847e10be402"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "句  其七",
        "preface": "",
        "paragraphs": [
            "柳间黄鸟路，波底白头天。"
        ],
        "notes": "",
        "id": "5bb6e1a5cc5be12c65c4e48239d179ac"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "句  其八",
        "preface": "",
        "paragraphs": [
            "断蓬帆影天平入，夹镜波光水到流。"
        ],
        "notes": "",
        "id": "7343956fcda4e57b2cb2b3ab7a3db6d7"
    },
    {
        "author": "蔡肇",
        "dynasty": "宋",
        "type": "诗",
        "rhythmic": "",
        "title": "句  其九",
        "preface": "",
        "paragraphs": [
            "先生万古名何用，博士三年冗不治。"
        ],
        "notes": "",
        "id": "440431404933bf13ba356bc78283f2ae"
    }
]