[
    {
        "author": "常达",
        "dynasty": "唐",
        "type": "诗",
        "rhythmic": "",
        "title": "山居八咏 一",
        "preface": "",
        "paragraphs": [
            "身闲依祖寺，志僻性多慵。",
            "少室遗真旨，层楼起暮钟。",
            "啜茶思好水，对月数诸峰。",
            "有问山中趣，庭前是古松。"
        ],
        "notes": "",
        "id": "1e5633649c28bdf42fa784664cfcd319"
    },
    {
        "author": "常达",
        "dynasty": "唐",
        "type": "诗",
        "rhythmic": "",
        "title": "山居八咏 二",
        "preface": "",
        "paragraphs": [
            "晚望虚庭物，心心见祖情。",
            "烟开分岳色，雨雾减泉声。",
            "远树猨长啸，层岩日乍明。",
            "更堪论的意，林下笋新生。"
        ],
        "notes": "",
        "id": "0633ce61aa90e87d40bab0052eaeb526"
    },
    {
        "author": "常达",
        "dynasty": "唐",
        "type": "诗",
        "rhythmic": "",
        "title": "山居八咏 三",
        "preface": "",
        "paragraphs": [
            "一室尘埃外，翛然祗么常。",
            "睡来开寝帐，钟动下禅床。",
            "溪浸山光冷，秋凋木叶黄。",
            "时提祖师意，欹石看斜阳。"
        ],
        "notes": "",
        "id": "3e1815f02b295563567c2b3276a26ec8"
    },
    {
        "author": "常达",
        "dynasty": "唐",
        "type": "诗",
        "rhythmic": "",
        "title": "山居八咏 四",
        "preface": "",
        "paragraphs": [
            "西来真祖意，祗在见闻中。",
            "寒雁一声过，疎林几叶空。",
            "心闲怜水石，身老怯霜风。",
            "为报参玄者，山山月色同。"
        ],
        "notes": "",
        "id": "644dac0e1201403e12a1edbeae8d6ff2"
    },
    {
        "author": "常达",
        "dynasty": "唐",
        "type": "诗",
        "rhythmic": "",
        "title": "山居八咏 五",
        "preface": "",
        "paragraphs": [
            "真性寂无机，尘尘祖佛师。",
            "日明庭砌暖，霜苦药苗衰。",
            "汲水和烟酌，栽松带雪移。",
            "好听玄旨处，猨啸岭南枝。"
        ],
        "notes": "",
        "id": "232b01b82c47c099753df1176ebb699c"
    },
    {
        "author": "常达",
        "dynasty": "唐",
        "type": "诗",
        "rhythmic": "",
        "title": "山居八咏 六",
        "preface": "",
        "paragraphs": [
            "古寺凭栏危，时闻举妙机。",
            "庭空月色净，夜迥磬声移。",
            "漏转寒更急，灯残冷焰微。",
            "太虚同万象，相谓话玄微。"
        ],
        "notes": "",
        "id": "e3f582c3bda9805a81fb5b4b1c3c3316"
    },
    {
        "author": "常达",
        "dynasty": "唐",
        "type": "诗",
        "rhythmic": "",
        "title": "山居八咏 七",
        "preface": "",
        "paragraphs": [
            "胡僧论的旨，物物唱圆成。",
            "疎柳春来翠，幽窗日渐明。",
            "禅心清石室，蝶翅覆花英。",
            "好听谈玄处，乔松鹤数声。"
        ],
        "notes": "",
        "id": "42da4d40706ba736ddc5f5a216246a53"
    },
    {
        "author": "常达",
        "dynasty": "唐",
        "type": "诗",
        "rhythmic": "",
        "title": "山居八咏 八",
        "preface": "",
        "paragraphs": [
            "祖祖唯心旨，春融日正长。",
            "霜轻莎草绿，风细药苗香。",
            "月满真如净，花开觉树芳。",
            "庭前莺啭处，时听语圆常。"
        ],
        "notes": "",
        "id": "71dad31af658b855ef44ee87731d665a"
    }
]