[
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "呈立斋先生",
        "preface": "",
        "paragraphs": [
            "童牙苦呫毕，嚼瓜灯烬烂。",
            "衡缩高于丘，才作文字看。",
            "精微隔几尘，健笔抵流湍。",
            "开眼天地燎，始识用书难。",
            "千葩惭一实，本根耐岁寒。"
        ],
        "notes": "",
        "id": "b109b3d767cc7dfd6daad70c3796e37f"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "玉涧寻梅思先祖隘轩著书处",
        "preface": "",
        "paragraphs": [
            "涧水流亭北，莓苔片石平。",
            "寒山几点白，残日一杯清。",
            "希圣言犹在，斯人天不生。",
            "当年结深屋，岂为适闲情。"
        ],
        "notes": "",
        "id": "607b4a5ed065874263359afcff698941"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "思远",
        "preface": "",
        "paragraphs": [
            "白兔速圩顶，暗壁收遗编。",
            "握之不盈掬，而能千万年。",
            "天地可无人，秦火乃可然。",
            "其粗洒埽间，其精造化先。",
            "后来读书者，暗引佛与仙。",
            "之人胡弗灵，所论各有偏。",
            "嚣祲碍亭毒，三精惨不鲜。",
            "涂饰为善治，制作埋九渊。",
            "固有二三子，梯级堪攀缘。",
            "夜永发孤啑，思远能废眠。",
            "拔地为五岳，岂其高到天。"
        ],
        "notes": "",
        "id": "a024e5feaa31f447813ab1d294df0377"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "儳言",
        "preface": "",
        "paragraphs": [
            "娲皇识五石，炼之能补天。",
            "补天有何迹，五石世不传。",
            "五石岂不传，人心禀灵坚。",
            "一日彝伦叙，千年造化全。",
            "此石经几炼，天亦经几补。",
            "火候吾有之，吾师鲁男子。"
        ],
        "notes": "",
        "id": "08a7573cefdef6a101e6f13f3a9d5a1e"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "偶书呈雪溪葛守正",
        "preface": "",
        "paragraphs": [
            "秦埃幻六籍，斯文天地屯。",
            "𬣞言嘈万喙，渺不游其津。",
            "作者能几何，落落星已晨。",
            "单其千载传，觑斑尤苦辛。",
            "毫芒忽有会，不能全吾神。",
            "颇怪十年前，出语辄可人。",
            "功深道更拙，敝帚聊自珍。"
        ],
        "notes": "",
        "id": "e11bb10d2e11c55e926cfe760e28623b"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "不寐",
        "preface": "",
        "paragraphs": [
            "通夕不能寐，隔户闻钟声。",
            "野鸡四方啼，披衣天未明。",
            "萧条六合内，耿耿华发生。",
            "断鼇何能立四极，杞人忧天自心失。",
            "黄昏野沽添一盂，孔孟行世非我力。"
        ],
        "notes": "",
        "id": "516056d9e08ae127bd998528990be445"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "见筼窗先生",
        "preface": "",
        "paragraphs": [
            "关扃守残经，坐几刓无漆。",
            "风惊雨劫破窗寒，猛心直矢圣贤室。",
            "蛰蝇眩光弹夜纸，一膜不透千千里。",
            "帢帻檠奎照屋明，中津弗截衣带水。",
            "敦彝久掩生深尘，大启户牖来无人。",
            "眼中孺子差可语，可语不语悔千古。"
        ],
        "notes": "",
        "id": "e39a07a4b9ed341ca40469f48f51a9a8"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "寄鲍府教宏博",
        "preface": "",
        "paragraphs": [
            "漆文虫章孔壁冷，秦烟不烬收余鑛。",
            "人心万古无代谢，六龙当天枢极炯。",
            "赤帝芟嬴能几年，丛葭乱苇书千千。",
            "商盘周敦赝今古，魏殿吴宫凿后先。",
            "汗将九牛牵不上，从容一丝经万象。",
            "百年文献来典谟，我欲盟君分石渠。"
        ],
        "notes": "",
        "id": "17bc8c2d62e7202dd35f9c04304360bc"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "恸立斋先生",
        "preface": "",
        "paragraphs": [
            "元元含望久，及是事方新。",
            "四海看更化，皇天忍误人。",
            "多于闲论议，得听古经纶。",
            "岂不怀斯世，吾今爱此身。"
        ],
        "notes": "",
        "id": "e7ecec83887d2ee5322576c70996fe30"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "江湖伟观",
        "preface": "",
        "paragraphs": [
            "十年不到一凭阑，景色依然两鬓斑。",
            "龙蜃吐云天入海，楼台倒影水衔山。",
            "僧于僻寺难为隠，人在扁舟不是闲。",
            "孤鹤似寻和靖宅，盘空飞下又飞还。"
        ],
        "notes": "",
        "id": "7a048310eeec95625217358e80e53d38"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "小溪道中时己亥荒甚",
        "preface": "",
        "paragraphs": [
            "风前有地皆榆叶，秋后何人问菊花。",
            "客路一杯茅店酒，相逢僧亦话生涯。"
        ],
        "notes": "",
        "id": "c49c8d13aa35abbeb4609e272f1feb10"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "与史宰山泉",
        "preface": "",
        "paragraphs": [
            "十亩山田手自耕，括囊安分是平生。",
            "西州豪杰无皇甫，嬾去虚干向上名。"
        ],
        "notes": "",
        "id": "de8855699d43fabc50a6908b3feb6338"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "庚申",
        "preface": "",
        "paragraphs": [
            "襄阳耆旧总堪羞，只有庞公已入州。",
            "自向芭蕉眠夜雨，不堪更鼓在床头。"
        ],
        "notes": "",
        "id": "d6f20db04f89136ab2c40fb14392d9d7"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "和立斋先生雁山韵",
        "preface": "",
        "paragraphs": [
            "洗山出穹石，削空蹲苍城。",
            "一清屹万古，何物相与形。",
            "步涉贪深游，往往神所兵。",
            "立斋立千仞，天地鉴清声。",
            "平平溯龙准，不见猿鸟惊。",
            "斯道今泬寥，斯人世重轻。",
            "擎天只柱健，此嘱谁堪膺。"
        ],
        "notes": "",
        "id": "60842a94f296677179f645f73feb012e"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "游灵岩",
        "preface": "",
        "paragraphs": [
            "一径碧如合，四山危欲堕。",
            "天低鸟不飞，露湿龙常过。",
            "岩根小叶下，境净不可唾。",
            "深杳洞出云，冷钟佛惊卧。",
            "川僧住八年，有此清福大。",
            "而我寻盟来，坐借蒲团破。",
            "灯深眼双青，各话其所课。",
            "我谷未必实，他华已成果。",
            "归来宜有余，吾道岂全懦。",
            "壁间清献存，当年愧轻和。"
        ],
        "notes": "",
        "id": "e4aa8b36ed7854357d05f4a3a9b8abe5"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "明妃",
        "preface": "",
        "paragraphs": [
            "万里来朝拜宠归，琵琶下马册阏氏。",
            "虚传千古和戎话，不道当年虏自衰。"
        ],
        "notes": "",
        "id": "c0a9cb8c3de8f5b7e5c589a7d970e687"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "中秋有感",
        "preface": "",
        "paragraphs": [
            "村屋半蹲鹈鴂晚，吴江一叶鷾鸸秋。",
            "北边又听寒来信，近日何人万户侯。"
        ],
        "notes": "",
        "id": "f72f00ae0b6d4514f93bc7c16b6dfdd5"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "寄瑞岩老煜无取",
        "preface": "",
        "paragraphs": [
            "凉月空山挂祖衣，猿啼塔树昔人非。",
            "春风早已青青柳，莫在梅花飞后飞。"
        ],
        "notes": "",
        "id": "b95eab31af1ef3e61c53a621fe2f5fb3"
    },
    {
        "author": "车若水",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "江右文章今四叶，水心气脉近三台。"
        ],
        "notes": "",
        "id": "9e0b308f825c8a2270bc73e6ce01bae8"
    }
]