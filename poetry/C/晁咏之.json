[
    {
        "author": "晁咏之",
        "dynasty": "宋",
        "type": "诗",
        "rhythmic": "",
        "title": "初行山",
        "preface": "",
        "paragraphs": [
            "霭霭初蒸云，落落欲坠石。",
            "山深多晚花，照水自红碧。",
            "渔艇入烟小，松竹凌烟直。",
            "西风漾碧波，扁舟恣崎侧。",
            "客从北方来，苦遭世俗迫。",
            "登临虽夙愿，山川多未识。",
            "浩荡涉寒流，跻攀并苍壁。",
            "扪萝窥发道，踏迳穷人迹。",
            "清泉洗尘心，山鸟惯幽客。",
            "逸兴良未已，日下千崖赤。",
            "十载孙承公，好具登山屐。"
        ],
        "notes": "",
        "id": "c7aa3f514551dac2bba4906f5cac7eba"
    },
    {
        "author": "晁咏之",
        "dynasty": "宋",
        "type": "诗",
        "rhythmic": "",
        "title": "见降羌感事",
        "preface": "",
        "paragraphs": [
            "沙场尺箠致羌浑，玉陛朝趋雨露恩。",
            "自笑百年家凤阙，一生肠断国西门。"
        ],
        "notes": "",
        "id": "9ef4e049497a6c72d7fe8f1813ceb85f"
    },
    {
        "author": "晁咏之",
        "dynasty": "宋",
        "type": "诗",
        "rhythmic": "",
        "title": "寿星寺",
        "preface": "",
        "paragraphs": [
            "石磴插青云，禅宫入渺冥。",
            "归云侵客座，流水乱松声。",
            "天近月逾白，竹多山更青。",
            "从来丘壑志，不独付孙登。"
        ],
        "notes": "",
        "id": "2d2c3ded8451eeeaddde0b2beb51df24"
    },
    {
        "author": "晁咏之",
        "dynasty": "宋",
        "type": "诗",
        "rhythmic": "",
        "title": "杭州思归",
        "preface": "",
        "paragraphs": [
            "丘壑情无尽，田园兴有余。",
            "何当厌泽国，不奈忆君庐。",
            "庭户草应长，江山木已疏。",
            "何时整归棹，八月洞庭湖。"
        ],
        "notes": "",
        "id": "6df4438ecdd4f01ae41267a2d6b071f1"
    },
    {
        "author": "晁咏之",
        "dynasty": "宋",
        "type": "诗",
        "rhythmic": "",
        "title": "木香花",
        "preface": "",
        "paragraphs": [
            "朱帘高槛俯幽芳，露浥烟霏玉褪粧。",
            "月冷素娥偏有态，夜寒青女不禁香。",
            "从教春事年年晚，要使诗人日日狂。",
            "替取秋兰纫佩好，忍随风雨受凄凉。"
        ],
        "notes": "",
        "id": "421ee65bad491996fd88f6bc56928fbd"
    },
    {
        "author": "晁咏之",
        "dynasty": "宋",
        "type": "诗",
        "rhythmic": "",
        "title": "戏葛试官",
        "preface": "",
        "paragraphs": [
            "没兴主司逢葛八，贤弟被黜兄荐发。",
            "细思堪惜又堪嫌，一壁有眼半壁瞎。"
        ],
        "notes": "",
        "id": "b5f61d31ee22d0c4b3f86672713ae19e"
    },
    {
        "author": "晁咏之",
        "dynasty": "宋",
        "type": "诗",
        "rhythmic": "",
        "title": "题韦偃双松老僧图",
        "preface": "",
        "paragraphs": [
            "两松鬰苍苍，夭矫发奇峭。",
            "翛然龙蛇姿，势欲排岩峤。",
            "老禅犹会心，默坐观万窍。",
            "我亦发深省，倚槛一长啸。",
            "此兴含千古，孰谓韦偃少。"
        ],
        "notes": "",
        "id": "d18af966bec01369c1efb62c02da9936"
    },
    {
        "author": "晁咏之",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "当时鸡犬皆霄汉，自是刘郎不得仙。"
        ],
        "notes": "",
        "id": "52bf99cb5e7b0fdd3702c8c87b0433f0"
    },
    {
        "author": "晁咏之",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "伤心有恨关存殁，袖手无人问姓名。"
        ],
        "notes": "",
        "id": "3b13bcf6077269daf6fbb2b83891828b"
    },
    {
        "author": "晁咏之",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "旌旗太一三山外，车马长杨五柞中。",
            "柳外雕鞍公子醉，水边纨扇丽人行。"
        ],
        "notes": "",
        "id": "0e70ac9a2026cff5f8f32931aca0929e"
    },
    {
        "author": "晁咏之",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "唤得梅蕊要同韵，羞杀梨花不解香。"
        ],
        "notes": "",
        "id": "ee9a5b2d16454d0e143ff950e765c984"
    }
]