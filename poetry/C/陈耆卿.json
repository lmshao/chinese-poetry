[
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "闲居杂兴六首  其一",
        "preface": "",
        "paragraphs": [
            "万化逐流水，一往不复回。",
            "昨日栏中花，今晨安在哉。",
            "焚香心如冰，未受寒暑催。",
            "赠花以片言，自落还自开。"
        ],
        "notes": "",
        "id": "cdf308bd44fb5920cf6cc7c09d64254c"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "闲居杂兴六首  其二",
        "preface": "",
        "paragraphs": [
            "稷契不明经，伊傅不决科。",
            "方册镌勋名，千古光不磨。",
            "百年等一死，自立须嵯峨。",
            "啾啾候虫鸣，辛苦如之何。"
        ],
        "notes": "",
        "id": "f12dcf63834d8a5959d44e6c1f912d51"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "闲居杂兴六首  其三",
        "preface": "",
        "paragraphs": [
            "墙西几筼筜，我昔手所种。",
            "年来饱风露，锦绷纷错综。",
            "种善如种竹，此语合擎诵。",
            "眇然方寸间，仁不可胜用。"
        ],
        "notes": "",
        "id": "e3030d00e3ac41850f86cf77a8cd4b32"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "闲居杂兴六首  其四",
        "preface": "",
        "paragraphs": [
            "我不学楚人，滋兰以自馥。",
            "亦未羡东陵，种瓜以混俗。",
            "富贵自有时，贫贱宁可欲。",
            "达则济四海，穷则独善足。"
        ],
        "notes": "",
        "id": "20d6689a62e2942aadd07bd7d0ba887b"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "闲居杂兴六首  其五",
        "preface": "",
        "paragraphs": [
            "狂飙卷春去，永日送夏来。",
            "天地一剧戏，役人如婴孩。",
            "借使长青春，人生能几回。",
            "仰羡松心坚，雪里常崔嵬。"
        ],
        "notes": "",
        "id": "c19ed2c1fdfc3d5cb610aecab6a65890"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "闲居杂兴六首  其六",
        "preface": "",
        "paragraphs": [
            "炉烟上疎櫺，闭户白日静。",
            "尧舜亦人耳，万善吾所性。",
            "纸上空支离，言外独辉映。",
            "一笑千载宽，此乐无终竟。"
        ],
        "notes": "",
        "id": "1da29a0617e069481668e6ef5e2ca47b"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "以新凉入郊墟为韵简叶孟我丈  其一",
        "preface": "",
        "paragraphs": [
            "日月不相贷，四序如昏晨。",
            "话秋即秋随，化工一何神。",
            "今年既悲秋，明年复怀春。",
            "人心有去来，天道无故新。"
        ],
        "notes": "",
        "id": "a9817ffbe617e4ce3644434638b0ddcf"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "以新凉入郊墟为韵简叶孟我丈  其二",
        "preface": "",
        "paragraphs": [
            "警夜听鸣蛩，聒午闻啼螀。",
            "不知谁使令，万态俱悠扬。",
            "宋玉辩已非，欧阳赋何忙。",
            "正念有冰壶，日日如此凉。"
        ],
        "notes": "",
        "id": "6bb0eb6cc498ba717b7bde4aca37a2d6"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "以新凉入郊墟为韵简叶孟我丈  其三",
        "preface": "",
        "paragraphs": [
            "世事如车轮，可旋不可执。",
            "得者未须歌，失者何劳泣。",
            "我观人心躁，甚如西风急。",
            "役役几时休，山林可深入。"
        ],
        "notes": "",
        "id": "10bfba42430c0528e8e8357e69046c38"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "以新凉入郊墟为韵简叶孟我丈  其四",
        "preface": "",
        "paragraphs": [
            "平生一饱足，大宴非珍肴。",
            "秋月拓绮罗，秋风奏笙匏。",
            "问此有何乐，无乐乐乃高。",
            "琴书足匡坐，干旌谢在郊。"
        ],
        "notes": "",
        "id": "d20e1c0a6ebac05ca5709f1ef2cb2247"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "以新凉入郊墟为韵简叶孟我丈  其五",
        "preface": "",
        "paragraphs": [
            "萧散不耐事，常甘宾客疎。",
            "不见叶夫子，我心却踌躇。",
            "愿勿寒前盟，相从带经锄。",
            "羲黄未埃尘，周孔不丘墟。"
        ],
        "notes": "",
        "id": "942b29006f2358b38361e6c4045dbff4"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "种菊",
        "preface": "",
        "paragraphs": [
            "手种黄金花，摩挲待其成。",
            "朝来风雨过，万汇秋竛竮。",
            "起问花知不，独立常亭亭。",
            "尝于清霜下，退然得此生。",
            "南山与东篱，我亦学渊明。",
            "久落尘网中，问花花不譍。"
        ],
        "notes": "",
        "id": "5f8109ffceb12ced6ba95f4d987575cd"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "和芥庵韵",
        "preface": "",
        "paragraphs": [
            "孟轲谈一本，孔子号无我。",
            "圣贤超警趣，不作流俗堕。",
            "故能贯堪舆，中立而不颇。",
            "黄冠宗无为，衲子只打坐。",
            "言若高峭甚，又与圣贤左。",
            "须于真实处，大海稳扶柁。",
            "须于疑似间，曲户牢著锁。",
            "世道震遂泥，人心履俱跛。",
            "竞作夔怜蚿，徒劳螟祝臝。",
            "芥庵之心镜，渊珠光彻颗。",
            "常时足欢娱，此日类坎轲。",
            "乃能贞其颐，不为名利朶。",
            "敲棋声落枰，哦诗气摧垜。",
            "此外澹一视，泰山如草蓏。",
            "未妨师孔孟，匪涉佛老惰。",
            "汩余抱孤戆，匪惟絷庸琐。",
            "涉世虽云阔，诣理犹未妥。",
            "正性水下月，邪焰风中火。",
            "因子当自强，朝闻夕死可。"
        ],
        "notes": "",
        "id": "6f80676d428f2beb39e3d0f1863f8b5d"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "夷齐咏",
        "preface": "",
        "paragraphs": [
            "商道昔波荡，周王网九围。",
            "二子如冥鸿，翩然独高飞。",
            "周粟固可耻，薇亦周之薇。",
            "云胡挟孤愤，了不悟众诽。",
            "天地有正气，日月无斜晖。",
            "惜哉权一字，谬误无已时。",
            "武德纣之虐，贤者诚知之。",
            "为欲扶此教，之死不愿违。",
            "吁嗟臣道薄，千载常凄其。",
            "欲上西山望，草际露未晞。"
        ],
        "notes": "",
        "id": "8d5248377a6079525611cbdcf554545e"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "种麦",
        "preface": "",
        "paragraphs": [
            "新谷未升陈谷罄，宵人托麦以为命。",
            "今年种麦如去年，去年满屋今空田。",
            "吁嗟皇天毋乃戾，去年浙右当死岁。",
            "湘中死寇淮死兵，留得东州仅旒缀。",
            "只今艰食遽如斯，岂是造化有乘除。",
            "我无一语活四海，对之泣下徒沾裾。",
            "催租官吏如束湿，里正打门急复急。",
            "眼中安得豳风图，绘出麦田蓑与笠。"
        ],
        "notes": "",
        "id": "fbb1d3ad8ed21972088f5966de241064"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "题汤正仲墨梅",
        "preface": "",
        "paragraphs": [
            "闲庵笔底回三春，平生爱为梅写真。",
            "只今龙钟已八十，双瞳挟电摇青旻。",
            "芒鞋辙迹半天下，学语儿曹读君画。",
            "孤根踞铁几经年，转作平梢月倒挂。",
            "我家破屋同蜗牛，素壁悬来春复秋。",
            "试携纤练觅天巧，门外观者何其稠。",
            "真花著雪苔枝丑，君为描摸应添瘦。",
            "朝开暮落春不留，岂若墨本堪不朽。",
            "临风静玩意趣长，何当烂熳挥满床。",
            "孤山老人醉中见，便欲信手赋暗香。"
        ],
        "notes": "",
        "id": "b5ad7685d8af919f22d26684367de920"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "东郊",
        "preface": "",
        "paragraphs": [
            "要拓郊原眼，短筇扶我东。",
            "秧寒针怯水，麦熟浪酣风。",
            "古寺荒烟外，孤禽落照中。",
            "得醪嫌独醉，犹及灌园翁。"
        ],
        "notes": "",
        "id": "dbe3922db01163121d0e7a497a2fb1d8"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "梦林雪巢",
        "preface": "",
        "paragraphs": [
            "感旧空黄叶，经时又绿苔。",
            "未应天上去，犹解梦中来。",
            "雪亦本幻尔，巢今安在哉。",
            "淋浪诗万轴，花鸟自惊猜。"
        ],
        "notes": "",
        "id": "cd67dd951726da6a002af9ef94e51761"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "过龙潭澳",
        "preface": "",
        "paragraphs": [
            "久阔松楸信，因为龙澳来。",
            "四山黄恋叶，一水绿澄苔。",
            "地旷樵声出，天寒雁影回。",
            "无人且无酒，清坐兴悠哉。"
        ],
        "notes": "",
        "id": "e357b5b3da7b25461f29d83e4741e3b5"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "磨镜",
        "preface": "",
        "paragraphs": [
            "蠹蚀宁堪久，挂揩长恨迟。",
            "浮云手底尽，明月眼中移。",
            "鉴垢浑能治，心尘不解医。",
            "休云磨者贱，此是主人师。"
        ],
        "notes": "",
        "id": "b8b40df851068b8275b7266bad1d25ca"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "春日书怀",
        "preface": "",
        "paragraphs": [
            "闲来情思浩无涯，徙倚东窗日未斜。",
            "乍雨乍晴鶑唤柳，不寒不暖蝶穿花。",
            "读书有味慵拖杖，觅句新成自煮茶。",
            "未必贵游知此趣，乘除合付野人家。"
        ],
        "notes": "",
        "id": "4d4c691a32a1ac5d08d0f30c6ddd99b6"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "送叶子春赴官慈溪",
        "preface": "",
        "paragraphs": [
            "眼边英气鬰嵯峨，甫及同堂奈别何。",
            "正以簿书观道力，且于言动卜天和。",
            "圣门克己勤登岸，后学褆身感逝波。",
            "三载归来话新益，梅花仍向腊前多。"
        ],
        "notes": "",
        "id": "957b27da519f9e1ec59a3eca4cb873a6"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "和清臣病后韵",
        "preface": "",
        "paragraphs": [
            "契阔芝眉两月中，往寻一笑思春融。",
            "知君近日能寻乐，款我昨宵多发蒙。",
            "快得联诗到侯喜，何当载酒过扬雄。",
            "交情须作霜松老，莫学翻翻桃李风。"
        ],
        "notes": "",
        "id": "34633d7ec386f5b0899ebf4aa5bfcaf0"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "九日阻雨晚晴二首  其一",
        "preface": "",
        "paragraphs": [
            "秋气重阳故故深，临栏极目一披襟。",
            "紫萸黄菊常年事，冷雨凄风此日心。",
            "节物将迎人易老，尘埃追逐我难任。",
            "笑驱万虑归何有，独自低头课楚吟。"
        ],
        "notes": "",
        "id": "4c16058d8a61714442d2defd97ef8aed"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "九日阻雨晚晴二首  其二",
        "preface": "",
        "paragraphs": [
            "年年此日竞跻攀，今日柴门雨遣关。",
            "不见白衣人送酒，难偕乌帽客登山。",
            "鸦声不断遥天暮，鸟影争回落照间。",
            "未识明年谁健在，逢时只合暂开颜。"
        ],
        "notes": "",
        "id": "84edc06a96e78dcb8d4ca7fbddd0e2c2"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "寿章参政",
        "preface": "",
        "paragraphs": [
            "声名早已压人寰，手握枢机鬓未斑。",
            "嘉会宛如鱼在水，远猷直放马归山。",
            "风生帷幄深沉处，春在边陲广莫间。",
            "闻说吴儿眠正熟，月明夜户不曾关。"
        ],
        "notes": "",
        "id": "74a3c10d07bfa74d8c0d051e17e7ad3b"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "与二三友游天庆观",
        "preface": "",
        "paragraphs": [
            "适兴相携步晚凉，琳宫因得纵徜徉。",
            "月翻杨柳尽头影，风擢芙蓉閙处香。",
            "纵论从来难得友，清游似此喜逢场。",
            "石栏坐久笑分袂，无酒浑疑在醉乡。"
        ],
        "notes": "",
        "id": "9c50576c52e6b22faacebea5c725619c"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "挽陈知县",
        "preface": "",
        "paragraphs": [
            "为讯华亭鹤唳无，琴声断处客悲渠。",
            "日边消息花争閙，露下光阴柳变疎。",
            "未叹子云新第宅，最怜定国旧门闾。",
            "风簷读罢闲居赋，向后何人奉板舆。"
        ],
        "notes": "",
        "id": "354a432ad264a168715c10c38ed08a48"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "挽王吉父知县",
        "preface": "",
        "paragraphs": [
            "不把升沉挂舌端，排空剑气逼人寒。",
            "竟锄卉服功良易，及试花封事转难。",
            "病骨欲从闲里过，长身仍作梦中看。",
            "醒庵文献知多少，一子雍容尚耐官。"
        ],
        "notes": "",
        "id": "35ac495819fb9b4f9fc9d245b74922f9"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "代挽何知县二首  其一",
        "preface": "",
        "paragraphs": [
            "一第声名动冕旒，渊源家学自梁丘。",
            "谁知雨化青衿日，最解风驰紫塞秋。",
            "幕府石洪嗟不作，河阳潘岳竟成休。",
            "鴈行无复云边讯，愁绝萱堂正白头。"
        ],
        "notes": "",
        "id": "7b0a4879a6aaff66f2891c708a815d75"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "代挽何知县二首  其二",
        "preface": "",
        "paragraphs": [
            "才非似舅辱心知，露豁襟期喜溢眉。",
            "县组秦淮久依托，宾筵建邺又追随。",
            "闻君驯雉未多日，洎我分鱼已后时。",
            "徒对弦歌诵遗爱，西风涕泪强裁诗。"
        ],
        "notes": "",
        "id": "92919624c2d8c15a375cf3502ac18bea"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "读商君传二首  其一",
        "preface": "",
        "paragraphs": [
            "大信之信本不约，至诚之诚乃如神。",
            "欲识唐虞感通处，泊然无物自相亲。"
        ],
        "notes": "",
        "id": "978392f5b6dda4b1b5000ee502ad8a94"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "读商君传二首  其二",
        "preface": "",
        "paragraphs": [
            "计事应须远作程，快心多酿后灾成。",
            "遁来关下无人舍，正为商君法太行。"
        ],
        "notes": "",
        "id": "456619e646d789be2e803179e9966c6d"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "咏史  其一",
        "preface": "",
        "paragraphs": [
            "沛公家业本无能，休责渠曹不治生。",
            "看取帝王他日事，方知俗眼未分明。"
        ],
        "notes": "",
        "id": "9c33273546c14e47d13ca83f8e9a1003"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "咏史  其二",
        "preface": "",
        "paragraphs": [
            "赤族诚非汉道洪，违时贾祸亦缘公。",
            "最怜老却从陈豨，不道先曾辟蒯通。"
        ],
        "notes": "",
        "id": "8ab64d7606e1c89001ba75f332fa255e"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "代和陈郎中丹桂三首  其一",
        "preface": "",
        "paragraphs": [
            "千古陵阳芳桂丛，凌风擎出蕊珠宫。",
            "渥丹自是天然质，不学桃花点注红。"
        ],
        "notes": "",
        "id": "a15a98a510d3d7557d3baa15f43ae1ce"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "代和陈郎中丹桂三首  其二",
        "preface": "",
        "paragraphs": [
            "春兰媿死菊羞黄，世上龙涎不敢香。",
            "独有含香人晚步，搘筇一笑倚斜阳。"
        ],
        "notes": "",
        "id": "b4fe2128ebe4d32f186a51e451be8538"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "代和陈郎中丹桂三首  其三",
        "preface": "",
        "paragraphs": [
            "露沐烟梳冉冉时，朗然新月似蛾眉。",
            "傍人尽向天边觅，不信蟾宫在树枝。"
        ],
        "notes": "",
        "id": "d9b52b998c29c67f728f118ecf2ba41c"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "和黄临海咏雪",
        "preface": "",
        "paragraphs": [
            "剪水纷纷扑面来，须臾洒满旧琼台。",
            "今年不用笺丹极，闻说金穰百室开。"
        ],
        "notes": "",
        "id": "32d68b8d8827f11c1c5c2d601476e087"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "似村",
        "preface": "",
        "paragraphs": [
            "缚茅本不傍孤村，尽日焚香深闭门。",
            "陌上红尘高没马，谁知巢父个中存。"
        ],
        "notes": "",
        "id": "83fcc106f873e74456149f41a27e0884"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "读经口占",
        "preface": "",
        "paragraphs": [
            "盘诰通凡民，风雅出贱隶。",
            "后世诸老生，怀疑以没世。",
            "喧呶挟训诂，洋溢满天地。",
            "多闻岂无取，大义恐憔悴。",
            "譬彼医之工，用药不相比。",
            "未足以愈病，或者反致祟。",
            "我欲刊众讹，引之于平易。",
            "当世无圣人，谁其哀此志。"
        ],
        "notes": "",
        "id": "8739e177f91918d88f50021bc48983b5"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "夜坐",
        "preface": "",
        "paragraphs": [
            "空庭杳已夜，孤坐悄无言。",
            "雨后山疑活，云中月欲吞。",
            "清愁难独遣，古意与谁论。",
            "听罢琴中操，呼童早闭门。"
        ],
        "notes": "",
        "id": "16dd9d2eeea07fa05cf07263a98da049"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "闻湖寇",
        "preface": "",
        "paragraphs": [
            "淮上兵戈血染川，浙河饿莩骨盈船。",
            "又闻寇盗湖南起，不觉迟回夜半眠。",
            "食肉贵人无恙否，剥肤巧吏尚依然。",
            "吾皇圣德如天大，谁采吾言作奏篇。"
        ],
        "notes": "",
        "id": "194e18db1766607b65aa76448a8f16aa"
    },
    {
        "author": "陈耆卿",
        "dynasty": "宋",
        "type": "诗",
        "rhythmic": "",
        "title": "访赵公戴",
        "preface": "",
        "paragraphs": [
            "西原僊境即西山，流水桃花隔世间。",
            "自笑重来湖海客，红尘惹到白云关。"
        ],
        "notes": "",
        "id": "53d552aa5b7293be1d6df8c5ee142c83"
    }
]