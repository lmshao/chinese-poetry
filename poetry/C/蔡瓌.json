[
    {
        "author": "蔡瓌",
        "dynasty": "唐",
        "type": "诗",
        "rhythmic": "",
        "title": "夏日闺怨",
        "preface": "",
        "paragraphs": [
            "桃径李蹊绝芳园，炎氛炽日满愁轩。",
            "枝上鸟惊朱槿落，池中鱼戏绿苹翻。",
            "君恋京师久留滞，妾怨高楼积年岁。",
            "非关曾入楚王宫，直为相思腰转细。",
            "卧簟乘闲乍逐凉，熏炉畏热嬾焚香。",
            "雨沾柳叶如啼眼，露滴莲花似汗妆。",
            "全由独自羞看影，艳是孤眠疑夜永。",
            "无情拂镜不成妆，有时却扇还风静。",
            "近日书来道欲归，鸳鸯文锦字息机。",
            "但恐愁容不相识，为教恒著别时衣。"
        ],
        "notes": "",
        "id": "0698e5fcc8f13b7734e7d8ed27f6c5f9"
    }
]