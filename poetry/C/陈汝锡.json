[
    {
        "author": "陈汝锡",
        "dynasty": "宋",
        "type": "诗",
        "rhythmic": "",
        "title": "寿时相",
        "preface": "",
        "paragraphs": [
            "五百年间瑞气钟，堂堂皎月众星中。",
            "甄陶四海规模大，心膂三朝体貌隆。",
            "寿杖终扶黄发老，衮衣今拜黑头公。",
            "彭聃岂足延遐算，愿助升平到不穷。"
        ],
        "notes": "",
        "id": "23dc44468dad6f4acb074fcfd57c14e0"
    },
    {
        "author": "陈汝锡",
        "dynasty": "宋",
        "type": "诗",
        "rhythmic": "",
        "title": "寿周侍讲",
        "preface": "",
        "paragraphs": [
            "我闻仙翁山，秀色媚岗岭。",
            "昔人已仙去，飞步凌绝顶。",
            "世缘磨不尽，一念堕尘境。",
            "先生岂其人，骨相倍清整。",
            "神钟金茎秀，气与霜月冷。",
            "词源倒三峡，笔力扛九鼎。",
            "书林知几年，文字浩千顷。",
            "谈经动旒纩，屡被前席请。",
            "当随凤阁班，径步花砖影。",
            "胡为罢劝讲，禁幄出扬秉。",
            "一麾眇淮甸，素发欲随领。",
            "先生谪仙人，寿与龟鹤等。",
            "富贵要长年，功名看晚景。",
            "未须叹淹回，住世日月永。"
        ],
        "notes": "",
        "id": "b4b0413a49ef1c99d58a3bf173898d3b"
    },
    {
        "author": "陈汝锡",
        "dynasty": "宋",
        "type": "诗",
        "rhythmic": "",
        "title": "寿刘漕二首  其一",
        "preface": "",
        "paragraphs": [
            "清薰应候贡微凉，瑞霭蟠空报吉祥。",
            "仙籍挂名书富贵，彩毫叶梦送文章。",
            "眉间已有阴功色，肘后何须不老方。",
            "节物也随人意好，荷花争入寿樽香。"
        ],
        "notes": "",
        "id": "96b3ddef9ba934c85e11a0bd435d7b3b"
    },
    {
        "author": "陈汝锡",
        "dynasty": "宋",
        "type": "诗",
        "rhythmic": "",
        "title": "寿刘漕二首  其二",
        "preface": "",
        "paragraphs": [
            "碧槐风细篆烟清，绿芰香浓寿酒倾。",
            "眉上嵩衡元秀整，胸中泾渭太分明。",
            "巨材阅世三千岁，修翮抟风九万程。",
            "积粟流钱皆细事，异时钟鼎看功名。"
        ],
        "notes": "",
        "id": "cfc54c01664cf8cb28e6e4fd1bb43334"
    },
    {
        "author": "陈汝锡",
        "dynasty": "宋",
        "type": "诗",
        "rhythmic": "",
        "title": "石门山",
        "preface": "",
        "paragraphs": [
            "落帆倚芳洲，冷日衔翠壁。",
            "沙平野步稳，不费支筇力。",
            "邂逅到幽洞，云水已昏夕。",
            "阴崖上苍穹，杳不见辙迹。",
            "岩前月色薄，细路稍有觅。",
            "瀑泉号秋声，飞练不计尺。",
            "僧房得少憩，坐久耳方寂。",
            "河梁谪仙人，握手见胸臆。",
            "囊无一钱看，志有万里适。",
            "拄颊望西山，琢句愈工绩。",
            "同游得二妙，笔障亦劲敌。",
            "笑谈颇倾坐，酬唱屡即席。",
            "顾予舌本强，咀嚼觉清液。",
            "林泉信幽奇，岁月尤迅亟。",
            "兹游莫辞频，能著几两屐。"
        ],
        "notes": "",
        "id": "3cbcb51f6e8814b828675bd52c553bb1"
    },
    {
        "author": "陈汝锡",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "闲愁莫浪遣，留为痛饮资。"
        ],
        "notes": "",
        "id": "8f8bb6fb63f9cabacf80f681b1f3f8ac"
    }
]