[
    {
        "author": "晁端彦",
        "dynasty": "宋",
        "type": "诗",
        "rhythmic": "",
        "title": "淮阴有韩亭枚亭步舣舟亭下作",
        "preface": "",
        "paragraphs": [
            "韩枚步骘建三亭，故显当时将相名。",
            "遐想古人兴废事，迺知英杰此中生。"
        ],
        "notes": "",
        "id": "8d9d40e7c57bc8e624841ba88eb5a08f"
    },
    {
        "author": "晁端彦",
        "dynasty": "宋",
        "type": "诗",
        "rhythmic": "",
        "title": "无心亭",
        "preface": "",
        "paragraphs": [
            "偶坐兹亭上，清风吹客襟。",
            "孤云方出岫，相对两无心。"
        ],
        "notes": "",
        "id": "87bd0389b40147d2e2fc56bd11ef85fd"
    },
    {
        "author": "晁端彦",
        "dynasty": "宋",
        "type": "诗",
        "rhythmic": "",
        "title": "醉眠亭",
        "preface": "",
        "paragraphs": [
            "人生有出处，两事固希全。",
            "达则都廊庙，致君尧舜前。",
            "声名喧宇宙，指顾生云烟。",
            "不然早晦隐，纵意乐当年。",
            "第一莫如醉，第二莫如眠。",
            "无悔水乡士，子瞻称其贤。",
            "埋照不干世，作亭临清泉。",
            "欢来即痛饮，酣谑竟长筵。",
            "陶陶非假寐，泯绝平生缘。",
            "尽得杯中趣，常为枕上仙。",
            "影从明月照，名任清风传。",
            "愿君遂此志，其乐更相先。",
            "醉无三日醒，欲尽百斛船。",
            "境界如古莽，魂梦游钧天。",
            "莫学不佞者，狥禄遭缠牵。",
            "进无济世志，退无负郭田。",
            "独醒少意绪，寡睡多烦煎。",
            "风波惊性命，鞍马积胝胼。",
            "未得立篱下，应难卧瓮边。",
            "区区为宿仕，短咏愧非妍。"
        ],
        "notes": "",
        "id": "bd2c0fe9a95794c5716c5a6112ab7564"
    },
    {
        "author": "晁端彦",
        "dynasty": "宋",
        "type": "诗",
        "rhythmic": "",
        "title": "龙湫观瀑",
        "preface": "",
        "paragraphs": [
            "万丈龙湫水，飞流翠碧开。",
            "泻疑云汉落，涌若海潮来。",
            "飘洒四时雪，喧阗万壑雷。",
            "庐山吾未到，气象胜天台。"
        ],
        "notes": "",
        "id": "44dc5fbd01a79514cec8629375c44d4a"
    },
    {
        "author": "晁端彦",
        "dynasty": "宋",
        "type": "诗",
        "rhythmic": "",
        "title": "丹霞山",
        "preface": "",
        "paragraphs": [
            "白鹤山头飞瀑，玉箫峰顶生烟。",
            "溪上空闻流水，竹间不见真仙。"
        ],
        "notes": "",
        "id": "ff2169d546dbf9850ade7ae3cd4aa31e"
    }
]