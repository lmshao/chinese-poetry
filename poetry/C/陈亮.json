[
    {
        "author": "陈亮",
        "dynasty": "宋",
        "type": "诗",
        "rhythmic": "",
        "title": "廷对应制",
        "preface": "",
        "paragraphs": [
            "皇朝锐意急英贤，虏据中原七十年。",
            "际遇风云凡事别，积功日月壮心愆。",
            "管箫器小谁能识，孔孟人存用则传。",
            "惭负寿皇勤教育，奏篇半彻冕旒前。"
        ],
        "notes": "",
        "id": "4f61b41f47a5622b58baf5bd9b354110"
    },
    {
        "author": "陈亮",
        "dynasty": "宋",
        "type": "诗",
        "rhythmic": "",
        "title": "及第谢恩和御赐诗韵",
        "preface": "",
        "paragraphs": [
            "云汉昭回倬锦章，烂然衣被九天光。",
            "已将德雨平分布，更把仁风与奉扬。",
            "治道修明当正宁，皇威震叠到遐方。",
            "复雠自是平生志，勿谓儒臣鬓发苍。"
        ],
        "notes": "",
        "id": "150846090c65bd832f49f4abb6044dd9"
    },
    {
        "author": "陈亮",
        "dynasty": "宋",
        "type": "诗",
        "rhythmic": "",
        "title": "谪仙歌",
        "preface": "",
        "paragraphs": [
            "李白字太白，清风肺腑明月魄。",
            "扬鞭独步止一人，我诵太白手屡拍。",
            "尝闻太白长庚星，夜半星在天上明。",
            "仰天高声叫李白，星边不见白应声。",
            "又疑白星是酒星，银河酿酒天上倾。",
            "奈无两翅飞见白，王母池边任解酲。",
            "欲游金陵自采石，玩月乘舟归赤壁。",
            "欲上箕山首阳巅，看白餐雪水底眠紫烟。",
            "又不知在何处，漱瑶泉，酌霞杯。",
            "怅望不见骑鹤来，白也如今安在哉。",
            "我生恨不与同时，死犹喜得见其诗。",
            "岂特文章惟足法，凛凛气节安可移。",
            "金銮殿上一篇颂，沉香亭里行乐词。",
            "此特太白细事耳，他人所知吾亦知。",
            "脱靴奴使高力士，辞官妾视杨贵妃。",
            "此真太白大节处，他人不知吾亦知。",
            "歌其什，鬼神泣，解使青冢枯骨立。",
            "呼其名，鬼神惊，惟有群仙侧耳听。",
            "我今去取昆山玉，将白仪形好雕琢。",
            "四方上下常相随，江东渭北休兴思。",
            "会须乞我乾坤造化儿，使我笔下光焰万丈长虹飞。"
        ],
        "notes": "",
        "id": "3acfa9ae58ed1d33386946fb28a377df"
    },
    {
        "author": "陈亮",
        "dynasty": "宋",
        "type": "诗",
        "rhythmic": "",
        "title": "咏梅  其一",
        "preface": "",
        "paragraphs": [
            "春回积雪层冰里，香动荒山野水滨。",
            "带月一枝低弄影，背风千片远随人。"
        ],
        "notes": "",
        "id": "b644c5ba2c507832d021e800f34ca0e8"
    },
    {
        "author": "陈亮",
        "dynasty": "宋",
        "type": "诗",
        "rhythmic": "",
        "title": "咏梅  其二",
        "preface": "",
        "paragraphs": [
            "十里温香扑马来，江头还见去年梅。",
            "喜开剩欲邀明月，愁落先教扫绿苔。"
        ],
        "notes": "",
        "id": "b9302828cf1366d019a967288d9631ff"
    },
    {
        "author": "陈亮",
        "dynasty": "宋",
        "type": "诗",
        "rhythmic": "",
        "title": "咏梅  其三",
        "preface": "",
        "paragraphs": [
            "为探梅魁策蹇馿，竹梢疏处见清癯。",
            "清香雅韵十分足，俗态嚣尘一点无。",
            "寄我谁能如陆凯，爱渠自谓若林逋。",
            "夜窗却恐劳清梦，速剪寒梢浸玉壶。"
        ],
        "notes": "",
        "id": "0d00e0efee1c5820d91a52039d75ffee"
    },
    {
        "author": "陈亮",
        "dynasty": "宋",
        "type": "诗",
        "rhythmic": "",
        "title": "咏梅  其四",
        "preface": "",
        "paragraphs": [
            "疏枝横玉瘦，小萼点珠光。",
            "一朵忽先发，百花皆后香。",
            "欲传春信息，不怕雪埋藏。",
            "玉笛休三弄，东君政主张。"
        ],
        "notes": "",
        "id": "32dbe815a97a37664b42ceca6bd33f46"
    },
    {
        "author": "陈亮",
        "dynasty": "宋",
        "type": "诗",
        "rhythmic": "",
        "title": "赠刘改之",
        "preface": "",
        "paragraphs": [
            "刘郎饮酒如渴虹，一饮涧壑俱成空。",
            "胸中磊磈浇不下，时吐劲气嘘青红。",
            "刘郎吟诗如饮酒，淋漓醉墨濡其首。",
            "笑鞭列缺起丰隆，变化风雷一挥手。",
            "吟诗饮酒总余事，试问刘郎一何有。",
            "刘郎才如万乘器，落濩轮囷难自致。",
            "彊亲举予作书生，却笑书生败人意。",
            "合骑快马健如龙，少年追逐曹景宗。",
            "弓弦霹雳饿鸮叫，鼻尖出火耳生风。",
            "安能规行复矩步，敛袂厌厌作新妇。",
            "黄金挥尽气愈张，男儿龙变那可量。",
            "会须斫取契丹首，金甲牙旗归故乡。"
        ],
        "notes": "",
        "id": "308e6286ba0bc4f18e843a92d4b9363b"
    },
    {
        "author": "陈亮",
        "dynasty": "宋",
        "type": "诗",
        "rhythmic": "",
        "title": "寿曾主管  其一",
        "preface": "",
        "paragraphs": [
            "累世名称阀阅高，搢绅维复似英豪。",
            "宏才咸许致千里，小试先观梦四刀。",
            "方正宁容迁岳麓，清明端可鉴丝毫。",
            "文章政事传家美，须信池中有凤毛。"
        ],
        "notes": "",
        "id": "9d9e0c40ea0a2ccd3f4b5570fe96cc97"
    },
    {
        "author": "陈亮",
        "dynasty": "宋",
        "type": "诗",
        "rhythmic": "",
        "title": "寿曾主管  其二",
        "preface": "",
        "paragraphs": [
            "豫章此夕诞贤良，非雾非烟遶画堂。",
            "正是庭兰争秀发，更当陇麦弄轻黄。",
            "一杯为寿沧溟窄，万口同词日月长。",
            "朝晚定知归禁近，千年常得侍清光。"
        ],
        "notes": "",
        "id": "03c38ecece07eb5db4e75dc3c87b2998"
    },
    {
        "author": "陈亮",
        "dynasty": "宋",
        "type": "诗",
        "rhythmic": "",
        "title": "送文子徐妹丈赴随州太学掾用司马文正公送先郎中诗韵为别",
        "preface": "",
        "paragraphs": [
            "昔仰南洲德，今逢世嗣贤。",
            "声名江左重，文教汉东专。",
            "君意思空马，吾生肯绝弦。",
            "江头无语处，一叶浪花前。"
        ],
        "notes": "",
        "id": "ae4fa89a381b824143b1b0ea622a032a"
    },
    {
        "author": "陈亮",
        "dynasty": "宋",
        "type": "诗",
        "rhythmic": "",
        "title": "送文子赴阙",
        "preface": "",
        "paragraphs": [
            "直排阊阖挽天潢，到得云章自帝乡。",
            "电抉雷掀惊伟特，韵成钧奏快铿锵。",
            "紫泥新拜丝纶宠，前席行依日月光。",
            "禁侍燕闲如献纳，愿将民瘼达君王。"
        ],
        "notes": "",
        "id": "783c0c3f8dca9006623350f33f846753"
    },
    {
        "author": "陈亮",
        "dynasty": "宋",
        "type": "诗",
        "rhythmic": "",
        "title": "送文子转漕江东二首  其一",
        "preface": "",
        "paragraphs": [
            "九重寤寐忆忠诚，故向长沙起贾生。",
            "魏阙丝纶新借宠，秦淮草木旧知名。",
            "已闻塞下销锋镝，正自胸中有甲兵。",
            "万幕从兹无减灶，笑看卧鼓旧边城。"
        ],
        "notes": "",
        "id": "01c9a7ca656cbab07a6520addc7db99e"
    },
    {
        "author": "陈亮",
        "dynasty": "宋",
        "type": "诗",
        "rhythmic": "",
        "title": "送文子转漕江东二首  其二",
        "preface": "",
        "paragraphs": [
            "诏颁英簜促锋车，暂借长才按转输。",
            "昔叹当年无李牧，今知江左有夷吾。",
            "休论足食为先策，自是平戎在用儒。",
            "来岁春风三月暮，沙堤隠隠接云衢。"
        ],
        "notes": "",
        "id": "800860330c07dbcc082bac38060fc943"
    },
    {
        "author": "陈亮",
        "dynasty": "宋",
        "type": "词",
        "rhythmic": "一丛花",
        "title": "",
        "preface": "",
        "paragraphs": [
            "冰轮斜辗镜天长。",
            "江练隐寒光。",
            "危阑醉倚人如画，隔烟村、何处鸣桹。",
            "乌鹊倦栖，鱼龙惊起，星斗挂垂杨。",
            "芦花千顷水微茫。",
            "秋色满江乡。",
            "楼台恍似游仙梦，又疑是、洛浦潇湘。",
            "风露浩然，山河影转，今古照凄凉。"
        ],
        "notes": "",
        "id": "fced35563d9be0e6a1369658b0eaca97"
    },
    {
        "author": "陈亮",
        "dynasty": "宋",
        "type": "词",
        "rhythmic": "七娘子",
        "title": "",
        "preface": "",
        "paragraphs": [
            "风流家世传张绪。",
            "似灵和新种垂杨缕。",
            "绮席摛词，银台奏赋。",
            "当年梦绕蓬山路。",
            "卖花声断蓝桥暮。",
            "记吟鞭醉帽曾经处。",
            "蜀郡归来，荆州老去。",
            "心情零乱随风絮。"
        ],
        "notes": "",
        "id": "8c7677e9c702cf6f51139f4d22b27da9"
    },
    {
        "author": "陈亮",
        "dynasty": "宋",
        "type": "词",
        "rhythmic": "三部乐",
        "title": "",
        "preface": "",
        "paragraphs": [
            "入脚西风，渐去去来来，早三之一。",
            "春花无数，毕竟何如秋实。",
            "不须待、名品如麻，试为君屈指，是谁层出。",
            "十朝半月，争看抟空霜鹘。",
            "从来别真共假，任盘根错节，更饶仓卒。",
            "还他济时好手，封侯奇骨。",
            "没些儿、媻姗勃窣。",
            "也不是、峥嵘突兀。",
            "百二十岁，管做彻、元分人物。"
        ],
        "notes": "",
        "id": "0582a80e14a1e0ee923f0fe91fd2bc9d"
    },
    {
        "author": "陈亮",
        "dynasty": "宋",
        "type": "词",
        "rhythmic": "三部乐",
        "title": "",
        "preface": "",
        "paragraphs": [
            "小屈穹庐，但二满三平，共劳均佚。",
            "人中龙虎，本为明时而出。",
            "只合是、端坐王朝，看指挥整办，扫荡飘忽。",
            "也持汉节，聊过旧家宫室。",
            "西风又还带暑，把征衫著上，有时披拂。",
            "休将看花泪眼，闻弦□骨。",
            "对遗民、有如皎日。",
            "行万里、依然故物。",
            "入奏几策，天下里、终定于一。"
        ],
        "notes": "",
        "id": "c87c026646452f84f743a2624294e307"
    },
    {
        "author": "陈亮",
        "dynasty": "宋",
        "type": "词",
        "rhythmic": "丑奴儿・采桑子",
        "title": "",
        "preface": "",
        "paragraphs": [
            "黄昏山驿销魂处，枝亚疏篱。",
            "枝亚疏离。",
            "酝藉香风蜜打围。",
            "隔篱鸡犬谁家舍，门掩斜晖。",
            "门掩斜晖。",
            "花落花开总不知。"
        ],
        "notes": "",
        "id": "10fbb730448f0d23366f2cb65c2cd5a2"
    },
    {
        "author": "陈亮",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "五百年间非一日，可堪只到今年。",
            "云龙欲化艳阳天。",
            "从来耆旧传，不博地行仙。",
            "昨夜风声何处度，典型犹在南山。",
            "自怜不结傍时缘。",
            "著鞭非我事，避路只渠贤。"
        ],
        "notes": "",
        "id": "5dfa4262f05e919e1d1b1571659dc942"
    },
    {
        "author": "陈亮",
        "dynasty": "宋",
        "type": "词",
        "rhythmic": "南乡子",
        "title": "",
        "preface": "",
        "paragraphs": [
            "风雨满苹洲。",
            "绣阁银屏一夜秋。",
            "当日袜尘何处去，溪楼。",
            "怎对烟波不泪流。",
            "天际自归舟。",
            "浪卷涛翻一叶浮。",
            "也似我侬魂不定，悠悠。",
            "宋玉方悲庾信愁。"
        ],
        "notes": "",
        "id": "49c30859da9527131b61d6fbd7770e9f"
    },
    {
        "author": "陈亮",
        "dynasty": "宋",
        "type": "词",
        "rhythmic": "南乡子",
        "title": "",
        "preface": "",
        "paragraphs": [
            "人物满东瓯。",
            "别我江心识俊游。",
            "北尽平芜南似画，中流。",
            "谁系龙骧万斛舟。",
            "去去几时休。",
            "犹自潮上更来头。",
            "醉墨淋漓人感旧，离愁。",
            "一夜西风似夏不。"
        ],
        "notes": "",
        "id": "1009b993fac7904c224a5946f457cc24"
    },
    {
        "author": "陈亮",
        "dynasty": "宋",
        "type": "词",
        "rhythmic": "南歌子",
        "title": "",
        "preface": "",
        "paragraphs": [
            "池草抽新碧，山桃褪小红。",
            "寻春闲过小园东。",
            "春在乱花深处、鸟声中。",
            "游镫归敲月，春衫醉舞风。",
            "谁家三弄学元戎。",
            "吹起闲愁，容易上眉峰。"
        ],
        "notes": "",
        "id": "841405b663ba19ee6c7c886f58127921"
    },
    {
        "author": "陈亮",
        "dynasty": "宋",
        "type": "词",
        "rhythmic": "卜算子",
        "title": "",
        "preface": "",
        "paragraphs": [
            "悄静菊花天，洗尽梧桐雨。",
            "倍九周遭烂熳开，祝寿当头取。",
            "顶戴玉袍黄，叠秀金棱吐。",
            "仙种花容晚节香，人愿争先睹。"
        ],
        "notes": "",
        "id": "39805d824495660e22d21b8dc7679a82"
    },
    {
        "author": "陈亮",
        "dynasty": "宋",
        "type": "词",
        "rhythmic": "品令",
        "title": "",
        "preface": "",
        "paragraphs": [
            "潇洒林塘暮。",
            "正迤逦、香风度。",
            "一番天气，又添作琼枝玉树。",
            "粉蝶无踪，疑在落花深处。",
            "深沈庭院，也卷起、重帘否。",
            "十分春色，依约见了，水村竹坞。",
            "怎向江南，更说杏花烟雨。"
        ],
        "notes": "",
        "id": "56f89962a9ea64512596f81f5c7e1c54"
    },
    {
        "author": "陈亮",
        "dynasty": "宋",
        "type": "词",
        "rhythmic": "垂丝钓",
        "title": "",
        "preface": "",
        "paragraphs": [
            "菊花细雨。",
            "萧萧红蓼汀渚。",
            "景物渐幽，风致如许。",
            "秋未暮。",
            "又值吾初度。",
            "看天宇。",
            "正澄清欲往，登高未也，红尘当面飞舞。",
            "几人吊古。",
            "乌帽牢收取。",
            "短发还羞觑。",
            "遐寿身、近五云深处。"
        ],
        "notes": "",
        "id": "993af36b01aba62abe5a9c69fbf2c036"
    },
    {
        "author": "陈亮",
        "dynasty": "宋",
        "type": "词",
        "rhythmic": "天仙子",
        "title": "",
        "preface": "",
        "paragraphs": [
            "一夜秋光先著柳。",
            "暑力平明羞失守。",
            "西风不放入帘帏，饶永昼。",
            "沈烟透。",
            "半月十朝秋定否。",
            "指点芙蕖凝伫久。",
            "高处成莲深处藕。",
            "百年长共月团圆，女进男，酒称寿。",
            "一点浮云人似旧。"
        ],
        "notes": "",
        "id": "537c11486f16399d962b0c6e8617f79e"
    },
    {
        "author": "陈亮",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "的皪两三枝，点破暮烟苍碧。",
            "好在屋檐斜入，傍玉奴横笛。",
            "月华如水过林塘，花阴弄苔石。",
            "欲向梦中飞蝶，恐幽香难觅。"
        ],
        "notes": "",
        "id": "733908c898f9150f71ea0cdb95264586"
    },
    {
        "author": "陈亮",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "横玉叫清宵，帘外月侵残烛。",
            "人在画楼高处，倚阑干几曲。",
            "穿云裂石韵悠扬，风细断远续。",
            "惊落小梅香粉，点一庭苔绿。"
        ],
        "notes": "",
        "id": "721907f1ac5fdb377a070c960e955c7b"
    },
    {
        "author": "陈亮",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "篱菊吐寒花，香弄小园秋色。",
            "携手画阑西畔，忆去年同摘。",
            "小亭依旧锁西风，往事已无迹。",
            "懒向碧云深处，问征鸿消息。"
        ],
        "notes": "",
        "id": "f9c3061640b2424644c11567c8f84627"
    },
    {
        "author": "陈亮",
        "dynasty": "宋",
        "type": "词",
        "rhythmic": "小重山",
        "title": "",
        "preface": "",
        "paragraphs": [
            "碧幕霞绡一缕红。",
            "槐枝啼宿鸟，冷烟浓。",
            "小楼愁倚画阑东。",
            "黄昏月，一笛碧云风。",
            "往事已成空。",
            "梦魂飞不到，楚王宫。",
            "翠绡和泪暗偷封。",
            "江南阔，无处觅征鸿。"
        ],
        "notes": "",
        "id": "0f6ac38d779fb93d0aee302267a07d1e"
    },
    {
        "author": "陈亮",
        "dynasty": "宋",
        "type": "词",
        "rhythmic": "彩凤飞",
        "title": "",
        "preface": "",
        "paragraphs": [
            "人立玉，天如水，特地如何撰。",
            "海南沈烧著，欲寒犹暖。",
            "算从头，有多少、厚德阴功，人家上，一一旧时香案。",
            "□煞经惯。",
            "小驻吾舟才尔，依然欢声满。",
            "莫也教、公子王孙眼见。",
            "这些儿、颖脱处，高出书卷。",
            "经纶自入手，不了判断。"
        ],
        "notes": "",
        "id": "11178aa5d53d20e7c8ec189878d0a963"
    },
    {
        "author": "陈亮",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "西风带暑，又还是、长途利牵名役。",
            "我已无心，君因甚，更把青衫为客。",
            "邂逅卑飞，几时高举，不露真消息。",
            "大家行处，到头须管行得。",
            "何处寻取狂徒，可能著意，更问渠侬骨。",
            "天上人间，最好是、闹里一般岑寂。",
            "瀛海无波，玉堂有路，稳著青霄翼。",
            "归来何事，眼光依旧生碧。"
        ],
        "notes": "",
        "id": "a102c100da4cab6445f6c577d4bfb66d"
    },
    {
        "author": "陈亮",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "危楼远望，叹此意、今古几人曾会。",
            "鬼设神施，浑认作、天限南疆北界。",
            "一水横陈，莲岗三面，做出争雄势。",
            "六朝何事，只成门户私计。",
            "因笑王谢诸人，登高怀远，也学英雄涕。",
            "凭却长江管不到，河洛腥膻无际。",
            "正好长驱，不须反顾，寻取中流誓。",
            "小儿破贼，势成宁问疆场。"
        ],
        "notes": "",
        "id": "fd3e36004bad12579c0cf7f669f9a08e"
    },
    {
        "author": "陈亮",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "江南春色，算来是、多少胜游清赏。",
            "妖冶廉纤，只做得，飞鸟向人偎傍。",
            "地辟天开，精神朗慧，到底还京样。",
            "人家小语，一声声近清唱。",
            "因念旧日山城，个人如画，已作州中想。",
            "邓禹笑人无限也，冷落不堪惆怅。",
            "秋水双明，高山一弄，著我些悲壮。",
            "南徐好住，片帆有分来往。"
        ],
        "notes": "",
        "id": "50fa49730643c40adde0a6b107536704"
    },
    {
        "author": "陈亮",
        "dynasty": "宋",
        "type": "词",
        "rhythmic": "思佳客",
        "title": "",
        "preface": "",
        "paragraphs": [
            "花拂阑干柳拂空。",
            "花枝绰约柳鬟松。",
            "蝶翻淡碧低边影，莺啭浓香杪处风。",
            "深院落，小帘栊。",
            "寻芳犹忆旧相逢。",
            "桥边携手归来路，踏皱残花几片红。"
        ],
        "notes": "",
        "id": "9ea3d9dedd064846632d06ec5151b860"
    },
    {
        "author": "陈亮",
        "dynasty": "宋",
        "type": "词",
        "rhythmic": "新荷叶",
        "title": "",
        "preface": "",
        "paragraphs": [
            "艳态远幽，谁能洁净争妍。",
            "淡抹疑浓，肯将自在求怜。",
            "终嫌独好，任毛嫱、西子差肩。",
            "六郎涂涴，似和不似依然。",
            "赫日如焚，诸馀只凭光鲜。",
            "雨过风生，也应百事随缘。",
            "香须道地，对一池、著甚沈烟。",
            "根株好在，淤泥白藕如椽。"
        ],
        "notes": "",
        "id": "535d3fd0d5c2d767a86e8f6d8383a53f"
    },
    {
        "author": "陈亮",
        "dynasty": "宋",
        "type": "词",
        "rhythmic": "暮花天・花发沁园春",
        "title": "",
        "preface": "",
        "paragraphs": [
            "天意微悭，春工多裕，长须末后殷勤。",
            "骨瘦挽先，肌韵恰好，花头径尺徐陈。",
            "红黄粉紫，更牛家、姚魏为真。",
            "留几种，蒂殢中州，异时齐顿浑身。",
            "承平当日开多少，笙歌何限，是甚人人。",
            "气入江南，心知芍药，仿佛前事犹存。",
            "名品应须，认旧家，雨露方新。",
            "成一处，蓓蕾根株，剩看诸谱纷纷。"
        ],
        "notes": "",
        "id": "914ad5c4f3381b5bd4499c5b8beb17ef"
    },
    {
        "author": "陈亮",
        "dynasty": "宋",
        "type": "词",
        "rhythmic": "最高楼",
        "title": "",
        "preface": "",
        "paragraphs": [
            "春乍透，香早暗偷传。",
            "深院落，斗清妍。",
            "紫檀枝似流苏带，黄金须胜辟寒钿。",
            "更朝朝，琼树好，笑当年。",
            "花不向沈香亭上看。",
            "树不著唐昌宫里玩。",
            "衣带水，隔风烟。",
            "铅华不御凌波处，蛾眉淡扫至尊前。",
            "管如今，浑似了，更堪怜。"
        ],
        "notes": "",
        "id": "1049d9d53cc62e5d184b19ca967e06c7"
    },
    {
        "author": "陈亮",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "蓼花风淡水云纤。",
            "倚阁卷重帘。",
            "索寞败荷翠减，萧疏晚□红添。",
            "魂销天末，眉横远岫，斜挂新蟾。",
            "谁信故人千里，此时却到眉尖。"
        ],
        "notes": "",
        "id": "f84145b08dd2e08aefc49c9c4d484e6e"
    },
    {
        "author": "陈亮",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "柳丝烟织。",
            "掩映小池，鳞鳞波碧。",
            "几片飞花，半檐残雨，长亭愁寂。",
            "凭高望断江南，怅千里、疏烟淡日。",
            "斗草风流，弄梅情分，教人思忆。"
        ],
        "notes": "",
        "id": "2e640a02069a601cf4e3d102d9d7c4cd"
    },
    {
        "author": "陈亮",
        "dynasty": "宋",
        "type": "词",
        "rhythmic": "桂枝香",
        "title": "",
        "preface": "",
        "paragraphs": [
            "仙风透骨。",
            "向夏叶丛中，春花重出。",
            "骏发天香，不是世间尤物。",
            "占些空阔闲田地，共霜轮、伴他秋实。",
            "浅非冷蕊，深非幽艳，中无倚握。",
            "任拈取、龙涎笃耨。",
            "儿女子看承，万屈千屈。",
            "做数珠见，刻画毋盐唐突。",
            "不知几树栾团着，但口吻、非鸣云室。",
            "是耶非也，书生见识，圣贤心术。"
        ],
        "notes": "",
        "id": "02c011f53ae1b5e9a7897413610e91cf"
    },
    {
        "author": "陈亮",
        "dynasty": "宋",
        "type": "词",
        "rhythmic": "桂枝香",
        "title": "",
        "preface": "",
        "paragraphs": [
            "天高气肃。",
            "正月色分明，秋容新沐。",
            "桂子初收，三十六宫都足。",
            "不辞散落人间去，怕群花、自嫌凡俗。",
            "向他秋晚，唤回春意，几曾幽独。",
            "是天上、馀香剩馥。",
            "怪一树香风，十里相续。",
            "坐对花旁，但见色浮金粟。",
            "芙蓉只解添秋思，况东篱、凄凉黄菊。",
            "入时太浅，背时太远，爱寻高躅。"
        ],
        "notes": "",
        "id": "dffed0ebdc01771e18d23d5f318a8dd2"
    },
    {
        "author": "陈亮",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "事业随人品，今古几麾旌。",
            "向来谋国，万事尽出汝书生。",
            "安识鲲鹏变化，九万里风在下，如许上南溟。",
            "斥鷃旁边笑，河汉一头倾。",
            "叹世间，多少恨，几时平。",
            "霸图消歇，大家创见又成惊。",
            "邂逅汉家龙种，正尔乌纱白纻，驰骛觉身轻。",
            "樽酒从渠说，双眼为谁明。"
        ],
        "notes": "",
        "id": "ece808e505b58c83d14fa013c7234327"
    },
    {
        "author": "陈亮",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "人爱新来景，龙认旧时湫。",
            "不论三伏，小住便觉凛生秋。",
            "我自醉眠其上，任是水流其下，湍激若为收。",
            "世事如斯去，不去为谁留。",
            "本无心，随所寓，触虚舟。",
            "东山始末，且向灵洞与沈浮。",
            "料得神仙窟穴，争似提封万里，大小几琉球。",
            "但有君才具，何用问时流。"
        ],
        "notes": "",
        "id": "4e5eebdcbb80674816497fcc5f2ae42e"
    },
    {
        "author": "陈亮",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "人物从来少，篱菊为谁黄。",
            "去年今日，倚楼还是听行藏。",
            "未觉霜风无赖，好在月华如水，心事楚天长。",
            "讲论参洙泗，杯酒到虞唐。",
            "人未醉，歌宛转，兴悠扬。",
            "太平胸次，笑他磊磈欲成狂。",
            "且向武夷深处，坐对云烟开敛，逸思如微茫。",
            "我欲为君寿，何许得新腔。"
        ],
        "notes": "",
        "id": "8ee650ba3c05150e35e3c5c6fc5f9eaf"
    },
    {
        "author": "陈亮",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "不见南师久，谩说北群空。",
            "当场只手，毕竟还我万夫雄。",
            "自笑堂堂汉使，得似洋洋河水，依旧只流东。",
            "且复穹庐拜，会向藁街逢。",
            "尧之都，舜之壤，禹之封。",
            "於中应有，一个半个耻臣戎。",
            "万里腥膻如许，千古英灵安在，磅礴几时通。",
            "胡运何须问，赫日自当中。"
        ],
        "notes": "",
        "id": "dc1f84046c040a8d7221b6adf08def54"
    },
    {
        "author": "陈亮",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "闹花深处层楼，画帘半卷东风软。",
            "春归翠陌，平莎茸嫩，垂杨金浅。",
            "迟日催花，淡云阁雨，轻寒轻暖。",
            "恨芳菲世界，游人未赏，都付与、莺和燕。",
            "寂寞凭高念远。",
            "向南楼、一声归雁。",
            "金钗斗草，青丝勒马，风流云散。",
            "罗绶分香，翠绡封泪，几多幽怨。",
            "正销魂，又是疏烟淡月，子规声断。"
        ],
        "notes": "",
        "id": "62cfc94f15fd5bab37241f45efc98243"
    },
    {
        "author": "陈亮",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "钱王霸图成时，多应是百年遗树。",
            "羞将高古，为渠遮映，鱼盐调度。",
            "且向空山，趁时多事，四垂盘踞。",
            "算兴衰坐阅，权奇磊块，世间□，□斤斧。",
            "又见当天明圣，便弹丸、也难分土。",
            "一番整顿，旧家草木，新来雨露。",
            "铁石心肠，叫龙根干，亭亭天柱。",
            "纵茯苓下结，茑萝高际，怎堪攀附。"
        ],
        "notes": "",
        "id": "ddbfc6d401dbefa2c96a959d2b2734db"
    },
    {
        "author": "陈亮",
        "dynasty": "宋",
        "type": "词",
        "rhythmic": "汉宫春",
        "title": "",
        "preface": "",
        "paragraphs": [
            "雪满江头，怪一枝不耐，还漏微阳。",
            "诗人越样眼浅，早自成章。",
            "群葩如绣，到那时、争爱春长。",
            "须知道，未通春信，是谁饱试风霜。",
            "堪笑红炉画阁，问从来寒气，损甚容光。",
            "枝头有花恁好，映带新妆。",
            "寒窗愁绝，嗅清芬、不料饥肠。",
            "都缘是，此君小异，费他万种消详。"
        ],
        "notes": "",
        "id": "5f498edd58104c5dafe138a996987115"
    },
    {
        "author": "陈亮",
        "dynasty": "宋",
        "type": "词",
        "rhythmic": "汉宫春",
        "title": "",
        "preface": "",
        "paragraphs": [
            "雪月相投。",
            "看一枝才爆，惊动香浮。",
            "微阳未放线路，说甚来由。",
            "先天一着，待辟开、多少旬头。",
            "却引取，春工入脚，争教消息停留。",
            "官不容针时节，做一般孤瘦，无限清幽。",
            "随缘柳绿柳白，费尽雕锼。",
            "疏林野水，任横斜、谁与妆修。",
            "猛认得，些儿合处，不堪持献君侯。"
        ],
        "notes": "",
        "id": "6557c75cae79581d23a2a0bf2ec03e79"
    },
    {
        "author": "陈亮",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "琐窗秋暮，梦高唐人困。",
            "独立西风万千恨。",
            "又檐花落处，滴碎空阶，芙蓉院，无限秋容老尽。",
            "枯荷催欲折，多少离声，锁断天涯诉幽闷。",
            "似蓬山去后，方士来时，挥粉泪、点点梨花香润。",
            "断送得，人间夜霖铃，更叶落梧桐，孤灯成晕。"
        ],
        "notes": "",
        "id": "228fa34a3dc295eeb14017e7a443ccd4"
    },
    {
        "author": "陈亮",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "秋容一洗，不受凡尘涴。",
            "许大乾坤这回大。",
            "向上头，些子是雕鹗抟空，篱底下，只有黄花几朵。",
            "骑鲸汗慢，那得人同坐。",
            "赤手丹心扑不破。",
            "问唐虞、禹汤文武，多少功名，犹自是、一点浮云铲过。",
            "且烧却、一瓣海南沈，任拈取、千年陆沈奇货。"
        ],
        "notes": "",
        "id": "8d6e17bb826d2107250db06e455b5968"
    },
    {
        "author": "陈亮",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "爽气朝来卒未阑。",
            "可能着我屋千间。",
            "不须拄笏望西山。",
            "柳外霎时征马骏，沙头尽日白鸥闲。",
            "称心容易足君欢。"
        ],
        "notes": "",
        "id": "7429ce8197738fa16cf038aebcc27536"
    },
    {
        "author": "陈亮",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "小雨翻花落画檐。",
            "栏堂香注酒重添。",
            "花枝能语出朱帘。",
            "缓步金莲移小小，持杯玉笋露纤纤。",
            "此时谁不醉厌厌。"
        ],
        "notes": "",
        "id": "46f4d2aea4efc56a9d0d2866f71a613e"
    },
    {
        "author": "陈亮",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "院落晓风酸。",
            "春如西园。",
            "芳英吹破玉阑干。",
            "墙外红尘飞不到，彻骨清寒。",
            "清浅小堤湾。",
            "瘦竹团栾。",
            "水光疏影有无间。",
            "仿佛浣沙溪上见，波面云鬟。"
        ],
        "notes": "",
        "id": "bad7f61c8a8085c32f265c689a985bf1"
    },
    {
        "author": "陈亮",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "霞尾卷轻绡。",
            "柳外风摇。",
            "断虹低系碧山腰。",
            "古往今来离别地，烟水迢迢。",
            "归雁下平桥。",
            "目断魂销。",
            "夕阳无限满江皋。",
            "杨柳杏花相对晚，各自无聊。"
        ],
        "notes": "",
        "id": "de507ef4c0e93f993f0d784a08919def"
    },
    {
        "author": "陈亮",
        "dynasty": "宋",
        "type": "词",
        "rhythmic": "清平乐",
        "title": "",
        "preface": "",
        "paragraphs": [
            "银屏绣阁。",
            "不道鲛绡薄。",
            "嘶骑匆匆尘漠漠。",
            "远过夕阳村落。",
            "乱山千叠无情。",
            "今宵遮断愁人。",
            "两处香消梦觉，一般晓月秋声。"
        ],
        "notes": "",
        "id": "7bd086c1f107e77fc0ece8e1c20165aa"
    },
    {
        "author": "陈亮",
        "dynasty": "宋",
        "type": "词",
        "rhythmic": "渔家傲",
        "title": "",
        "preface": "",
        "paragraphs": [
            "漠漠平沙初落雁。",
            "黄花浊酒情何限。",
            "红日渐低秋渐晚。",
            "听客劝。",
            "金荷莫诉真珠满。",
            "坐上少年差气岸。",
            "题诗落帽从来惯。",
            "戏马龙山当日燕。",
            "真奇观。",
            "尊前未觉风流远。"
        ],
        "notes": "",
        "id": "50f695817324b39ece6541ca2f53bcde"
    },
    {
        "author": "陈亮",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "曾洗乾坤，问何事、雄图顿屈。",
            "试著眼、阶除当下，又添英物。",
            "北向争衡幽愤在，南来遗恨狂酋失。",
            "算凄凉部曲几人存，三之一。",
            "诸老尽，郎君出。",
            "恩未报，家何恤。",
            "念横飞直上，有时还戢。",
            "笑我只知存饱暖，感君元不论阶级。",
            "休更上百尺旧家楼，尘侵帙。"
        ],
        "notes": "",
        "id": "23a73306f9ff7743ccfa9df3bd1d9a22"
    },
    {
        "author": "陈亮",
        "dynasty": "宋",
        "type": "词",
        "rhythmic": "滴滴金",
        "title": "",
        "preface": "",
        "paragraphs": [
            "断桥雪霁闻啼鸟。",
            "对林花、弄晴晓。",
            "画角吹香客愁醒，见梢头红小。",
            "团酥剪蜡知多少。",
            "向风前、压春倒。",
            "江嶂人烟画图中，有短篷香绕。"
        ],
        "notes": "",
        "id": "1abd337d5363f4c97ce8cbf6c4eaf036"
    },
    {
        "author": "陈亮",
        "dynasty": "宋",
        "type": "词",
        "rhythmic": "点绛唇",
        "title": "",
        "preface": "",
        "paragraphs": [
            "烟雨楼台，晓来独上无滋味。",
            "落花流水。",
            "掩映渔樵市。",
            "酒圣诗狂，只遣愁无计。",
            "频凝睇。",
            "问人天际。",
            "曾见归舟未。"
        ],
        "notes": "",
        "id": "62cb5f7b7b73ca015ba6339002edf2a7"
    },
    {
        "author": "陈亮",
        "dynasty": "宋",
        "type": "词",
        "rhythmic": "点绛唇",
        "title": "",
        "preface": "",
        "paragraphs": [
            "碧落蟠桃，春风种在琼瑶苑。",
            "几回花绽。",
            "一子千年见。",
            "香染丹霞，摘向流虹旦。",
            "深深愿。",
            "万年天算。",
            "玉颗常来献。"
        ],
        "notes": "",
        "id": "c55c2dbcda2a3d1f9e1f9f4f7b6e572a"
    },
    {
        "author": "陈亮",
        "dynasty": "宋",
        "type": "词",
        "rhythmic": "点绛唇",
        "title": "",
        "preface": "",
        "paragraphs": [
            "电绕璇枢，此时昌运生真主。",
            "庆聊簪组。",
            "喜气生绵宇。",
            "宴启需云，湛露恩均布。",
            "锵韶濩。",
            "凤歌鸾舞。",
            "玉斝飞香醑。"
        ],
        "notes": "",
        "id": "f089ef2575b5c209519f88a21fff3a91"
    },
    {
        "author": "陈亮",
        "dynasty": "宋",
        "type": "词",
        "rhythmic": "点绛唇",
        "title": "",
        "preface": "",
        "paragraphs": [
            "一夜相思，水边清浅横枝瘦。",
            "小窗如昼。",
            "情共香俱透。",
            "清入梦魂，千里人长久。",
            "君知否。",
            "雨﹀人︽。",
            "格调还依旧。"
        ],
        "notes": "",
        "id": "52f45d546bc69ca060877fce639ec04e"
    },
    {
        "author": "陈亮",
        "dynasty": "宋",
        "type": "词",
        "rhythmic": "瑞云浓慢",
        "title": "",
        "preface": "",
        "paragraphs": [
            "蔗浆酪粉，玉壶冰醑，朝罢更闻宣赐。",
            "去天咫尺，下拜再三，幸今有母可遗。",
            "年年此日，共道月入怀中最贵。",
            "向暑天，正风云会遇，有恁嘉瑞。",
            "鹤冲霄，鱼得水。",
            "一超便、直入神仙地。",
            "植根江表。",
            "开拓两河，做得黑头公未。",
            "骑鲸赤手，问如何、长鞭尺箠。",
            "向来王谢风流，只今管是。"
        ],
        "notes": "",
        "id": "f4ee771655392a4e303c85fad78aec74"
    },
    {
        "author": "陈亮",
        "dynasty": "宋",
        "type": "词",
        "rhythmic": "眼儿媚",
        "title": "",
        "preface": "",
        "paragraphs": [
            "试灯天气又春来。",
            "难说是情怀。",
            "寂寥聊似，扬州何逊，不为江梅。",
            "扶头酒醒炉香炧，心绪未全灰。",
            "愁人最是，黄昏前后，烟雨楼台。"
        ],
        "notes": "",
        "id": "3d3240f3aa1aac5e57ce52b4f5dae89e"
    },
    {
        "author": "陈亮",
        "dynasty": "宋",
        "type": "词",
        "rhythmic": "祝英台近",
        "title": "",
        "preface": "",
        "paragraphs": [
            "嫩寒天，金气雨，揽断一秋事。",
            "仝样霏微，远作小晴意。",
            "世间万宝都成，些儿无欠，只待与、黄花为地。",
            "好招致。",
            "对此郁郁葱葱，新篘未成醉。",
            "翻手为云，造物等儿戏。",
            "也知富贵来时，一班呈露，便做出人中祥瑞。"
        ],
        "notes": "",
        "id": "5d1567ad1804b024edf7c294bdf06a79"
    },
    {
        "author": "陈亮",
        "dynasty": "宋",
        "type": "词",
        "rhythmic": "祝英台近",
        "title": "",
        "preface": "",
        "paragraphs": [
            "驾扁舟，冲剧暑。",
            "千里江上去。",
            "夜宿晨兴，一一旧时路。",
            "百年望了旬头，被人馋破，故纸里、是争雄处。",
            "怎生诉。",
            "欲待细与分疏，其如有凭据。",
            "包裹生鱼，活底怎遭遇。",
            "相逢樽酒何时，征衫容易，君去也、自家须住。"
        ],
        "notes": "",
        "id": "4b7d2ee3af033f6dcc356a1c5be7fe43"
    },
    {
        "author": "陈亮",
        "dynasty": "宋",
        "type": "词",
        "rhythmic": "秋兰香",
        "title": "",
        "preface": "",
        "paragraphs": [
            "未老金茎，些子正气，东篱淡伫齐芳。",
            "分头添样白，同菊几般黄。",
            "向闲处、须一一排行。",
            "浅深饶间新妆。",
            "那陶令，漉他谁酒，趁醒消详。",
            "况是此花开后，便蝶乱无花，管甚蜂忙。",
            "你从今、采却蜜成房。",
            "秋英诚商量。",
            "多少为谁，甜得清凉。",
            "待说破，长生真诀，要饱风霜。"
        ],
        "notes": "",
        "id": "1cddc58bfafa8e03ea84e6f2e1efeeb0"
    },
    {
        "author": "陈亮",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "东风荡扬轻云缕。",
            "时送萧萧雨。",
            "水边台榭燕新归。",
            "一口香泥湿带、落花飞。",
            "海棠糁径铺香绣。",
            "依旧成春瘦。",
            "黄昏庭院柳啼鸦。",
            "记得那人和月、折梨花。"
        ],
        "notes": "",
        "id": "ef9a09d79af13e7306995698213437c3"
    },
    {
        "author": "陈亮",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "手拈黄花还自笑。",
            "笑比渊明，莫也归来早。",
            "随世功名浑草草。",
            "五湖却共繁华老。",
            "冷淡家生冤得道。",
            "旖旎妖娆，春梦如今觉。",
            "管个岁华须到了。",
            "此花之后花应少。"
        ],
        "notes": "",
        "id": "ac68025141ad6601224a9a33a7aa340c"
    },
    {
        "author": "陈亮",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "独凭江槛思悠悠。",
            "斜日堕林邱。",
            "鸳鸯属玉飞处，急桨荡轻舟。",
            "红蓼岸，白苹洲。",
            "夜来秋。",
            "数声渔父，一曲水仙，歌断还愁。"
        ],
        "notes": "",
        "id": "543871a1c73d7bdecc76d9ceadda8a74"
    },
    {
        "author": "陈亮",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "新雨足，洗尽山城袢褥。",
            "见说好峰三十六，峰峰如立玉。",
            "四海英游追逐，事业相时伸缩。",
            "入境德星须做福，只愁金诏趣。"
        ],
        "notes": "",
        "id": "7044659da860d5d3079a1e9b589d3c6d"
    },
    {
        "author": "陈亮",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "昵昵骈头语。",
            "笑黄花、重阳去也，不成分数。",
            "倾国容华随时唤，依旧清歌妙舞。",
            "苦未冷、都无星暑。",
            "恰好良辰花共酒，斗尊前、见在阳台女。",
            "朝共暮，定何许。",
            "蓼红徙倚明汀渚。",
            "正萧萧、迎风夹岸，淡烟微雨。",
            "笃耨龙涎烧未也，好向儿家祝取。",
            "是有分、分工须与。",
            "以色事人能几好，愿衾稠、无缝休离阻。",
            "心一片，丝千缕。"
        ],
        "notes": "",
        "id": "0a84deaf1980dddbb1e765bead0f11c9"
    },
    {
        "author": "陈亮",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "镂刻黄金屋。",
            "向炎天、蔷薇水洒，净瓶儿浴。",
            "湿透生绡裙微褪，谁把琉璃藉玉。",
            "更管甚、微凉生熟。",
            "磊浪星儿无著处，唤青奴、记度新翻曲。",
            "娇不尽，ソ州竹。",
            "一泓曲水鳞鳞蹙。",
            "粉生红、香脐皓腕，藕双莲独。",
            "拂掠乌云新妆晚，无奈纤腰似束。",
            "白笃耨、霞觞浮绿。",
            "三岛十州心在否，是天花、只怕凡心触。",
            "才乱坠，便簌簌。"
        ],
        "notes": "",
        "id": "361906baaca5032457fe9f9ed3c2bb9a"
    },
    {
        "author": "陈亮",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "话杀浑闲说。",
            "不成教、齐民也解，为伊为葛。",
            "樽酒相逢成二老，却忆去年风雪。",
            "新著了、几茎华发。",
            "百世寻人犹接踵，叹只今两地三人月。",
            "写旧恨，向谁瑟。",
            "男儿何用伤离别。",
            "况古来、几番际会，风从云合。",
            "千里情亲长晤对，妙体本心次骨。",
            "卧百尺、高楼斗绝。",
            "天下适安耕且老，看买犁卖剑平家铁。",
            "壮士泪，肺肝裂。"
        ],
        "notes": "",
        "id": "7578f6ce4ed3f11b7134039229e8f4c1"
    },
    {
        "author": "陈亮",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "离乱从头说。",
            "爱吾民，金缯不爱，蔓藤累葛。",
            "壮气尽消人脆好，冠盖阴山观雪。",
            "亏杀我，一星星发。",
            "涕出女吴成倒转，问鲁为齐弱何年月。",
            "丘也幸，由之瑟。",
            "斩新换出旗麾别。",
            "把当时、一椿大义，拆开收合。",
            "据地一呼吾往矣，万里摇肢动骨。",
            "这话霸、又成痴绝。",
            "天地洪炉谁扇韛，算於中、安得长坚铁。",
            "淝水破，关东裂。"
        ],
        "notes": "",
        "id": "f675712bc7797540dc3ec590e4b5184e"
    },
    {
        "author": "陈亮",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "老去凭谁说。",
            "看几番、神奇臭腐，夏裘冬葛。",
            "父老长安今馀几，后死无仇可雪。",
            "犹未燥、当时生发。",
            "二十五弦多少恨，算世间、那有平分月。",
            "胡妇弄，汉宫瑟。",
            "树犹如此堪重别。",
            "只使君、从来与我，话头多合。",
            "行矣置之无足问，谁唤妍皮痴骨。",
            "但莫使、伯牙弦绝。",
            "九转丹砂牢拾取，管精金、只是寻常铁。",
            "龙共虎，应声裂。"
        ],
        "notes": "",
        "id": "0e0f8f7a2b93a8433bd0cfd573f49722"
    },
    {
        "author": "陈亮",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "修竹更深处。",
            "映帘栊、清阴障日，坐来无暑。",
            "水激泠泠如何许。",
            "跳碎危栏玉树。",
            "都不系、人间朝暮。",
            "东阁少年今老矣，况樽中有酒嫌推去。",
            "犹著我，明流语。",
            "大家绿野陪容与。",
            "算等闲、过了薰风，又还商素。",
            "手弄柔条人健否，尤忆当时雅趣。",
            "恩未报、恐成辜负。",
            "举目江河休感涕，念有君如此何愁虏。",
            "歌未罢，谁来舞。"
        ],
        "notes": "",
        "id": "af484e82ad02f4e00577e9ef94d4b306"
    },
    {
        "author": "陈亮",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "书册如仇，旧游浑讳。",
            "有怀不断人应异。",
            "千山上去梦魂轻，片帆似下蛮溪水。",
            "已共酒杯，长坚海誓。",
            "见君忽忘花前醉。",
            "从来解事苦无多，不知解到毫芒未。"
        ],
        "notes": "",
        "id": "9d58af5c0f6fc44c6ec449119901eab2"
    },
    {
        "author": "陈亮",
        "dynasty": "宋",
        "type": "词",
        "rhythmic": "转调踏莎行・踏莎行",
        "title": "",
        "preface": "",
        "paragraphs": [
            "洛浦尘生，巫山梦断。",
            "旗亭烟草里，春深浅。",
            "梨花落尽，荼䕷又绽。",
            "天气也似，寻常庭院。",
            "向晚情怀，十分恼乱。",
            "水边佳丽地，近前细看。",
            "娉婷笑语，流觞美满。",
            "意思不到，夕阳孤馆。"
        ],
        "notes": "",
        "id": "2a948a67b2e846c4c5d9e351d631f4ec"
    },
    {
        "author": "陈亮",
        "dynasty": "宋",
        "type": "词",
        "rhythmic": "醉花阴",
        "title": "",
        "preface": "",
        "paragraphs": [
            "姓名未勒慈恩寺。",
            "谁作山林意。",
            "杯酒且同欢，不许时人，轻料吾曹事。",
            "可怜风月於人媚。",
            "那对花前醉。",
            "珍重主人情，闻说当年，宴出红妆妓。"
        ],
        "notes": "",
        "id": "0c201219824e1fe0eef808fdd427114c"
    },
    {
        "author": "陈亮",
        "dynasty": "宋",
        "type": "词",
        "rhythmic": "醉花阴",
        "title": "",
        "preface": "",
        "paragraphs": [
            "峻极云端潇洒寺。",
            "赋我登高意。",
            "好景属清游，玉友黄花，谩续龙山事。",
            "秋风满座芝兰媚。",
            "杯酒随宜醉。",
            "行乐任天真，一笑和同，休问无携妓。"
        ],
        "notes": "",
        "id": "9cb65f02645a5edbeedbbe294959f890"
    },
    {
        "author": "陈亮",
        "dynasty": "宋",
        "type": "词",
        "rhythmic": "采桑子",
        "title": "",
        "preface": "",
        "paragraphs": [
            "桃花已作东风笑，小蕊嫣然。",
            "春色暄妍。",
            "缓步烟霞到洞天。",
            "一杯满泻蒲桃绿，且共留连。",
            "醉倒花前。",
            "也占红香影里眠。"
        ],
        "notes": "",
        "id": "78d5b8a75842ed860b00c6c8d02c0fe4"
    },
    {
        "author": "陈亮",
        "dynasty": "宋",
        "type": "词",
        "rhythmic": "阮郎归",
        "title": "",
        "preface": "",
        "paragraphs": [
            "波光渺渺浸晴陂。",
            "有亭湖岸西。",
            "芰荷香拂柳丝垂。",
            "升堂献寿卮。",
            "红约腕，绿侵衣。",
            "愿祝届期颐。",
            "花间妙语欲无诗。",
            "一年歌一词。"
        ],
        "notes": "",
        "id": "cfec6ba5596bafc6ce5b4df4ca52d693"
    },
    {
        "author": "陈亮",
        "dynasty": "宋",
        "type": "词",
        "rhythmic": "青玉案",
        "title": "",
        "preface": "",
        "paragraphs": [
            "武陵溪上桃花路。",
            "见征骑、匆匆去。",
            "嘶入斜阳芳草渡。",
            "读书窗下，弹琴石上，留得销魂处。",
            "落花冉冉春将暮。",
            "空写池塘梦中句。",
            "黄犬书来何日许。",
            "辋川轻舸，杜陵尊酒，半夜灯前雨。"
        ],
        "notes": "",
        "id": "b3a3be310e0239acde6e6a248b76deff"
    },
    {
        "author": "陈亮",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "落魄行歌记昔游。",
            "头颅如许尚何求。",
            "心肝吐尽无馀事，口腹安然岂远谋。",
            "才怕暑，又伤秋。",
            "天涯梦断有书不。",
            "大都眼孔新来浅，羡尔微官作计周。"
        ],
        "notes": "",
        "id": "a6b136333ea715ccb5bd505e4affb792"
    }
]