[
    {
        "author": "崔起之",
        "dynasty": "宋",
        "type": "诗",
        "rhythmic": "",
        "title": "题姚司户万翠亭",
        "preface": "",
        "paragraphs": [
            "名山绕旌川，未易千百计。",
            "栖真耸其西，二幕相扞蔽。",
            "柳山与龙山，连亘殆无际。",
            "大鼇从东出，石鼓凿奇瑞。",
            "华容接鸡形，蔓衍若难制。",
            "维南有梓山，盘屹万里势。",
            "有殿曰甘露，崒嵂插天地。",
            "玉壶枕其北，凫山复相比。",
            "碜岭介凤凰，大洞阐天秘。",
            "无奈分布广，一蹴不可至。",
            "姚君天韵奇，气概高一世。",
            "胸中饱丘壑，作亭非壮丽。",
            "独能极遐观，领略万山翠。",
            "苍玉无遁形，秀色归一视。",
            "却笑昔人非，所见殊无异。",
            "东亭乱清晖，仅得翠微意。",
            "东山罗红裙，未免声色累。",
            "唯君别幽趣，徜徉乐清致。",
            "青山不改旧，领客时一醉。"
        ],
        "notes": "",
        "id": "153e5af0930ee61853c607edad2f7422"
    }
]