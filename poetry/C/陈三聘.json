[
    {
        "author": "陈三聘",
        "dynasty": "宋",
        "type": "词",
        "rhythmic": "三登乐",
        "title": "",
        "preface": "",
        "paragraphs": [
            "一品归来，强健日、小园幽圃。",
            "扁舟兴、恐天未许。",
            "想当年、持汉节，众齐咻楚。",
            "丹忠此日，盛名千古。",
            "掞词章、师海内，纬文经武。",
            "莫寒盟、故山旧侣。",
            "到鲈乡、还又是，秋风斜雨。",
            "鸣刀鲙雪，未应便去。"
        ],
        "notes": "",
        "id": "cb67496535a9b1929b48a01de0c624a6"
    },
    {
        "author": "陈三聘",
        "dynasty": "宋",
        "type": "词",
        "rhythmic": "三登乐",
        "title": "",
        "preface": "",
        "paragraphs": [
            "久蛰群虬，犹未肆、新雷初启。",
            "鼓东风、雨膏为洗。",
            "望横塘、越溪路，石湖烟水。",
            "西接洞庭，下连甫里。",
            "忆当年、归计早，扁舟从此。",
            "祖清风、相门有几。",
            "圃堂高、应解笑，纷纷蜗蚁。",
            "锦囊雪月，更看醉里。"
        ],
        "notes": "",
        "id": "961364448ac1d854fa00a15219b6746e"
    },
    {
        "author": "陈三聘",
        "dynasty": "宋",
        "type": "词",
        "rhythmic": "三登乐",
        "title": "",
        "preface": "",
        "paragraphs": [
            "注望晓山，晴色丽、晨餐应饱。",
            "縠纹平、涨天渺渺。",
            "倚藤枝、撑艇子，昔游曾到。",
            "江山自古，水云转好。",
            "怅年来、心纵在，盟寒鸥鸟。",
            "故人中、黑头渐少。",
            "问几时、寻旧约，石矶重扫。",
            "一竿钓月，鬓霜任老。"
        ],
        "notes": "",
        "id": "685e3e4321cb2a7614ad22e12678b768"
    },
    {
        "author": "陈三聘",
        "dynasty": "宋",
        "type": "词",
        "rhythmic": "三登乐",
        "title": "",
        "preface": "",
        "paragraphs": [
            "南北相逢，重借问、古今齐楚。",
            "烛花红、夜阑共语。",
            "怅六朝兴废，但倚空高树。",
            "目断帝乡，梦迷雁浦。",
            "故人疏、梅驿断，音书有数。",
            "塞鸿归、过来又去。",
            "正春浓，依旧作、天涯行旅。",
            "伤心望极，淡烟细雨。"
        ],
        "notes": "",
        "id": "b4a12398dcac5a32a7c889b74d1740c4"
    },
    {
        "author": "陈三聘",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "白首故人重会面，论交尔汝忘形。",
            "从今心迹喜双清。",
            "飞鸿追往事，为蝶笑馀生。",
            "琥珀杯浓春正好，此怀端为君倾。",
            "旧时猿鹤敢寒盟。",
            "鸠居从拙计，鹏翼任高程。"
        ],
        "notes": "",
        "id": "3429f025828c6bb82c827f339b0d4420"
    },
    {
        "author": "陈三聘",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "夜饮只愁更漏促，留连笑罥蔷薇。",
            "歌声缭绕彻帘帏。",
            "坐中清泪落，梁上暗尘飞。",
            "重睹舞腰惊束素，不应更褪罗衣。",
            "别来容易见来稀。",
            "次公狂已甚，不醉亦忘归。"
        ],
        "notes": "",
        "id": "e24f0a77cfcea7f49645e172b8ed1583"
    },
    {
        "author": "陈三聘",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "殷勤举白。",
            "昨夜东风犹有雪。",
            "莫恨春迟。",
            "曾见梅花第一枝。",
            "阴晴未决。",
            "早晚清明新火活。",
            "梦绕秦楼。",
            "欲趁归潮上客舟。"
        ],
        "notes": "",
        "id": "93e26c6bb6b2ff361b8a33b6d75bc103"
    },
    {
        "author": "陈三聘",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "先生困熟。",
            "万卷书中聊托宿。",
            "似怯清寒。",
            "更爇都梁向博山。",
            "游仙梦杳。",
            "啼鸟声中春又晓。",
            "未著乌纱。",
            "独坐溪亭数落花。"
        ],
        "notes": "",
        "id": "38264cabbe34ab086fa67c6f1b6bd5d5"
    },
    {
        "author": "陈三聘",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "盈盈袅袅。",
            "欲问卿卿还好好。",
            "无奈娇何。",
            "折折湘裙薄薄罗。",
            "尊前顾曲。",
            "舞作回风花拍促。",
            "压尽时流。",
            "棋里输伊一百筹。"
        ],
        "notes": "",
        "id": "c780f02f00b80079cb6155292ce91226"
    },
    {
        "author": "陈三聘",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "东篱黄菊。",
            "细拈香枝人事熟。",
            "少缓芳尊。",
            "且醉侬家麴米春。",
            "老人斋戒。",
            "底事新来移角带。",
            "归梦相关。",
            "明月松江万顷宽。"
        ],
        "notes": "",
        "id": "1607eafcfea8b3579eb30c6e0de1cb68"
    },
    {
        "author": "陈三聘",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "凝云不动。",
            "玉海无声千丈冻。",
            "来倚阑干。",
            "襟袖凭虚彻骨寒。",
            "归心易折。",
            "后夜月明应恨别。",
            "罨画图边。",
            "著我披蓑上钓船。"
        ],
        "notes": "",
        "id": "0deffe09d1524088d2d41d556050cb4a"
    },
    {
        "author": "陈三聘",
        "dynasty": "宋",
        "type": "词",
        "rhythmic": "千秋岁",
        "title": "",
        "preface": "",
        "paragraphs": [
            "当年渔隐，路转桃溪汇。",
            "流水下，青山外。",
            "客行花径曲，月上松门对。",
            "撑艇子，雪中蓑笠亲曾载。",
            "老去谁倾盖。",
            "腰瘦频移带。",
            "人健否，花仍在。",
            "明年春更好，来向花前醉。",
            "青鬓改，恁时难拼千金买。"
        ],
        "notes": "",
        "id": "e6cfe35e5f2ffeab929000c6ad008761"
    },
    {
        "author": "陈三聘",
        "dynasty": "宋",
        "type": "词",
        "rhythmic": "南柯子・南歌子",
        "title": "",
        "preface": "",
        "paragraphs": [
            "月傍云头吐，风将雨脚吹。",
            "夜深乌鹊向南飞。",
            "应是星娥颦恨、入双眉。",
            "旧怨垂千古，新欢只片时。",
            "一年屈指数佳期。",
            "到得佳期别了、又相思。"
        ],
        "notes": "",
        "id": "5c186ec0fee71090d44f017f9420a801"
    },
    {
        "author": "陈三聘",
        "dynasty": "宋",
        "type": "词",
        "rhythmic": "南柯子・南歌子",
        "title": "",
        "preface": "",
        "paragraphs": [
            "烟树观前浦，风苹听远洲。",
            "等闲来上水边楼。",
            "怅望天涯、何处有归舟。",
            "香断灯花夜，歌停扇影秋。",
            "欲缄尺素说离愁。",
            "不见双鱼、空有大江流。"
        ],
        "notes": "",
        "id": "8c28cd066f50cadcda385cac1e05be2b"
    },
    {
        "author": "陈三聘",
        "dynasty": "宋",
        "type": "词",
        "rhythmic": "南柯子・南歌子",
        "title": "",
        "preface": "",
        "paragraphs": [
            "别后惊人远，归心怯橹柔。",
            "晚天凉思冷於秋。",
            "冷浸一溪明月、水弥流。",
            "醉里狂仍在，吟馀趣极幽。",
            "夜深何用数更筹。",
            "别有好风吹酒、不须求。"
        ],
        "notes": "",
        "id": "21b25b04d8018e80da7f75349d9248f3"
    },
    {
        "author": "陈三聘",
        "dynasty": "宋",
        "type": "词",
        "rhythmic": "卜算子",
        "title": "",
        "preface": "",
        "paragraphs": [
            "涧下水声寒，壑底松风静。",
            "时有清香度竹来，步月寻疏影。",
            "往事属东风，试问花应省。",
            "曾是花前把酒人，别梦溪堂冷。"
        ],
        "notes": "",
        "id": "b2734ed9137d416d28ad40f2213ad97d"
    },
    {
        "author": "陈三聘",
        "dynasty": "宋",
        "type": "词",
        "rhythmic": "卜算子",
        "title": "",
        "preface": "",
        "paragraphs": [
            "雪后竹枝风，醉梦风吹醒。",
            "瘦立寒阶满地春，淡月梅花影。",
            "门外辘轳寒，晓汲喧金井。",
            "长笛何人更倚楼，玉指风前冷。"
        ],
        "notes": "",
        "id": "bedf96060df1ddc74c44cc388286d6d9"
    },
    {
        "author": "陈三聘",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "枝上几多春，数点不融香雪。",
            "纵有笔头千字，也难夸清绝。",
            "艳桃秾李敢争妍，清怨笛中咽。",
            "试策短筇溪上，看影浮波月。"
        ],
        "notes": "",
        "id": "62161426bb9cd0f076e1ca7652835dfd"
    },
    {
        "author": "陈三聘",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "我欲御天风，飞上广寒宫阙。",
            "撼动一轮秋桂，照人间愁绝。",
            "归来须著酒消磨，玉面点红缬。",
            "起舞为君狂醉，更何须邀月。"
        ],
        "notes": "",
        "id": "df54ab8eae35b3e0a84a4878ea47860b"
    },
    {
        "author": "陈三聘",
        "dynasty": "宋",
        "type": "词",
        "rhythmic": "如梦令",
        "title": "",
        "preface": "",
        "paragraphs": [
            "珍重故人相许。",
            "来向水亭幽处。",
            "文字间金钗，消尽晚天微暑。",
            "无雨。",
            "无雨。",
            "不比寻常端午。"
        ],
        "notes": "",
        "id": "ed16dd2304d065c9331952e3d7abfb17"
    },
    {
        "author": "陈三聘",
        "dynasty": "宋",
        "type": "词",
        "rhythmic": "如梦令",
        "title": "",
        "preface": "",
        "paragraphs": [
            "红紫不将春住。",
            "风定更飘无数。",
            "溪涨绿含风，短艇晚横沙渡。",
            "归去。",
            "归去。",
            "肯念西池鸳鹭。"
        ],
        "notes": "",
        "id": "6a1c819ac3efa4697d1e4743bda77e3b"
    },
    {
        "author": "陈三聘",
        "dynasty": "宋",
        "type": "词",
        "rhythmic": "宜男草",
        "title": "",
        "preface": "",
        "paragraphs": [
            "绿水黏天净无浪。",
            "转东风、縠纹微涨。",
            "个中趣、莫遣人知，容我日日、扁舟独往。",
            "平生书癖已无恙。",
            "解名缰、更逃羁网。",
            "春近也、梅柳频看，枝上玉蕊、金丝暗长。"
        ],
        "notes": "",
        "id": "ec4c9daffb0e3406e278f0bd84b7d24c"
    },
    {
        "author": "陈三聘",
        "dynasty": "宋",
        "type": "词",
        "rhythmic": "宜男草",
        "title": "",
        "preface": "",
        "paragraphs": [
            "摇落丹枫素秋后。",
            "舞长亭、尚馀衰柳。",
            "别梦回、忆得霜柑分我，应自有、浓香噀手。",
            "宿酲谁解三杯酒。",
            "晓山横、望中衔斗。",
            "人去也、纵得相逢似旧，问当日、红颜在否。"
        ],
        "notes": "",
        "id": "6a91b65a3a5696f4a2d078884df77ca4"
    },
    {
        "author": "陈三聘",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "扁舟此计，问当年、谁与寻盟鸥鸟。",
            "许国勋名彝鼎在，风月不妨吟笑。",
            "碧草台边，红云溪上，寿杖扶诗老。",
            "水浮天处，未应俗驾曾到。",
            "盛事埒美知章，鉴湖君赐，宸翰今题号。",
            "指点飞烟轻霭外，有路直通仙岛。",
            "蓑笠渔船，琴书客坐，清夜尊罍倒。",
            "未须归去，片蟾初上林表。"
        ],
        "notes": "",
        "id": "407e1be8485731b660dd5db978992840"
    },
    {
        "author": "陈三聘",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "馀霞飞绮，望长天、顷刻云容凝碧。",
            "今夕江皋风力软，明日波心头白。",
            "客舸东流，语离深夜，遣我新愁积。",
            "春融花丽，定知天相行色。",
            "别后一纸乡书，故人相问，好趁秋鸿翼。",
            "空有佳人千点泪，锦字机中曾织。",
            "利锁名缰，古今同是，谁失知谁得。",
            "来朝愁望，旧楼何处西北。"
        ],
        "notes": "",
        "id": "fdd0b3b8a86a18ba66b9a0a681e15c2a"
    },
    {
        "author": "陈三聘",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "水空高下，望沈沈一色，浑然苍碧。",
            "天籁不鸣凉有露，金气横秋寂寂。",
            "玉宇琼楼，望中何处，月到天中极。",
            "御风归去，不愁衣袂无力。",
            "此夜飘泊孤篷，短歌谁和，自笑狂踪迹。",
            "咫尺蓝桥仙路远，窅窅云英消息。",
            "疏影婆娑，恍然身世，我是尊前客。",
            "一声凄怨，倚楼谁弄长笛。"
        ],
        "notes": "",
        "id": "f486b8bf0d6443fa9b376d714597bab6"
    },
    {
        "author": "陈三聘",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "晴风丽日，算东君、坼遍梅心桃萼。",
            "独有名花开殿后，一笑嫣然如昨。",
            "黄袂层肤，霞冠高拥，多态春才觉。",
            "雨巾风帽，故人来趁花约。",
            "好是罗绮添春，香风环坐，半醉金钗落。",
            "老去心情难似旧，手拈花枝为乐。",
            "麝馥萦愁，妆花凝恨，莫惜金荷酌。",
            "酒阑花睡，梦魂重到京洛。"
        ],
        "notes": "",
        "id": "93fbf904357b4679ac2642999aa58f0d"
    },
    {
        "author": "陈三聘",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "浮云吹尽，卷长空、千顷都凝寒碧。",
            "兔杵无声风露冷，天也应怜人寂。",
            "故遣姮娥，驾蟾飞上，玉宇元同色。",
            "天津何事，此时偏界南北。",
            "不但对影三人，我歌君和，我舞君须拍。",
            "涤洗胸中愁万斛，莫问今宵何夕。",
            "老矣休论，著鞭安用，一笑真狂客。",
            "夜深归去，烂然溪上阡陌。"
        ],
        "notes": "",
        "id": "eb77f028e72f8ac5c05716ba31c82db9"
    },
    {
        "author": "陈三聘",
        "dynasty": "宋",
        "type": "词",
        "rhythmic": "惜分飞",
        "title": "",
        "preface": "",
        "paragraphs": [
            "莫唱骊驹容首聚。",
            "花径重来微步。",
            "从此朝天去。",
            "故山怨鹤栖猿侣。",
            "试卜西园春在否。",
            "无奈濛濛细雨。",
            "明日长亭路。",
            "断魂芳草人何处。"
        ],
        "notes": "",
        "id": "80b50304b9ee408a91c03fbe5a81782b"
    },
    {
        "author": "陈三聘",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "秋山横截半湖光。",
            "湖渚橘枝黄。",
            "纨扇罢摇蟾影，练衣已怯风凉。",
            "插红裂蟹，银丝鲙鲫，莫负传觞。",
            "醉里乾坤广大，人间宠辱兼忘。"
        ],
        "notes": "",
        "id": "231081c9d9245abc8dd9721a0bd83ef3"
    },
    {
        "author": "陈三聘",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "草堂春过一分馀。",
            "幽事酒醒初。",
            "琴调细鸣焦木，矢声不断铜壶。",
            "关心药裹，忘年蓑笠，自著潜夫。",
            "雨后长镵东麓，月明短艇西湖。"
        ],
        "notes": "",
        "id": "ef840b26be78d8ad7ffc8e6e74abcb0f"
    },
    {
        "author": "陈三聘",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "去年曾醉杏花坊。",
            "柳色间轻黄。",
            "重觅旧时行迹，春风满路梅香。",
            "平沙岸草，夫差故国，知是吾乡。",
            "梦断数声柔橹，只应已过横塘。"
        ],
        "notes": "",
        "id": "55b5d47f6b569c027c6678b1af4e1832"
    },
    {
        "author": "陈三聘",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "求田何处是生涯。",
            "双鬓已先华。",
            "随分夏凉冬暖，赏心秋月春花。",
            "吾年如此，愁来问酒，困后呼茶。",
            "结社竹林诗老，卜邻江上渔家。"
        ],
        "notes": "",
        "id": "08b91d0011cba68c03754487a99bb167"
    },
    {
        "author": "陈三聘",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "朝来和气满西山。",
            "拄颊小阑干。",
            "柳色野塘幽兴，梅花纸帐轻寒。",
            "三杯淡酒，玉腴蔬嫩，青缕堆盘。",
            "细写池塘诗梦，玉人翦做春幡。"
        ],
        "notes": "",
        "id": "c02053ee618547666538d2e6ad90589d"
    },
    {
        "author": "陈三聘",
        "dynasty": "宋",
        "type": "词",
        "rhythmic": "梦玉人引",
        "title": "",
        "preface": "",
        "paragraphs": [
            "倚阑干久，人不见，暮云碧。",
            "芳草池塘，春梦暗惊诗客。",
            "昨夜溪梅，向空山、雪里轻匀颜色。",
            "好赠行人，折枝南枝北。",
            "雨巾风帽，昔追游、谁念旧踪迹。",
            "料得疏篱，暗香时度风息。",
            "淡月微云，有何人消得。",
            "便归去、踏溪桥，慰我经年思忆。"
        ],
        "notes": "",
        "id": "fc7f40da625e5c567412abf60166f75a"
    },
    {
        "author": "陈三聘",
        "dynasty": "宋",
        "type": "词",
        "rhythmic": "梦玉人引",
        "title": "",
        "preface": "",
        "paragraphs": [
            "别来何处，酒醒后，梦难觅。",
            "晚日溪亭，清晓便挂帆席。",
            "满载离愁，指去程、还作江南行客。",
            "目断层城，数迢迢山驿。",
            "素巾空染，泪痕斑、应是暗中滴。",
            "记得轻分，玉箫犹自凄咽。",
            "昨夜东风，梅柳惊春色。",
            "料伊也、没心情，过却好天良夕。"
        ],
        "notes": "",
        "id": "6ab68a5011536b0d865b7cb45b41277c"
    },
    {
        "author": "陈三聘",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "有客念行役，劲气凛於秋。",
            "男儿未老，衔命如虏亦风流。",
            "决定平戎方略，恢复旧燕封壤，安用割鸿沟。",
            "莫献肃霜马，好衣白狐裘。",
            "我何人，怀壮节，但凝愁。",
            "平生未逢知己，哙伍实堪羞。",
            "金马文章何在，玉鼎勋庸何有，一笑等云浮。",
            "拼断好风月，羯鼓打梁州。"
        ],
        "notes": "",
        "id": "acf78180fb913213b777adb8e230066c"
    },
    {
        "author": "陈三聘",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "玉鉴十分满，清露一年秋。",
            "漂流踪迹，谁念楚尾与吴头。",
            "此夜刮明尘眼。",
            "望极好张诗胆。",
            "何处有高楼。",
            "浩荡银潢冷，缥缈白云浮。",
            "笑劳生，难坎止，亦乘流。",
            "阑干拍碎，清夜起舞不胜愁。",
            "万里关河依旧。",
            "一寸功名乌有。",
            "清泪滴衣裘。",
            "老去心空在，归梦绕苹洲。"
        ],
        "notes": "",
        "id": "b77cef4bfa062e757d5ac0e79153bbe1"
    },
    {
        "author": "陈三聘",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "帘押低垂月影疏。",
            "梅枝和雪玉相扶。",
            "儿家春信入来无。",
            "半坠宝钗慵览镜，任偏罗髻却拈书。",
            "琴心谁与问相如。"
        ],
        "notes": "",
        "id": "322356bf7332e055fce719e5d762a1c9"
    },
    {
        "author": "陈三聘",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "不跃银鞍与绣鞯。",
            "曲筇芒跷见衰年。",
            "寻幽来立渡头船。",
            "碧涧芹羹珍下箸，红莲香饭乐归田。",
            "不妨尊酒兴悠然。"
        ],
        "notes": "",
        "id": "ebdfc5a20d0dd4eb1e7364f2b3339776"
    },
    {
        "author": "陈三聘",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "点检尊前花柳丛。",
            "於中偏占牡丹风。",
            "等闲言语惯迎逢。",
            "扇影不摇珠的皪，钗梁斜亸玉玲珑。",
            "梦魂长向楚江东。"
        ],
        "notes": "",
        "id": "ad7da5b6dc2fe255d70b4063af3c8500"
    },
    {
        "author": "陈三聘",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "越浦潮来信息通。",
            "吴山不见暮云重。",
            "人生何事各西东。",
            "烟外好花红浅淡，雨馀芳草绿葱茏。",
            "苦无欢意敌春浓。"
        ],
        "notes": "",
        "id": "94b313256d7675d63040baa353d7fbc5"
    },
    {
        "author": "陈三聘",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "不怕春寒更出游。",
            "兰桡飞动却惊鸥。",
            "烟光佳处辄迟留。",
            "屏曲未曾歌醉梦，眉尖空只锁闲愁。",
            "从教丝柳绊行舟。"
        ],
        "notes": "",
        "id": "e8b615b882bd4ca828b4e6bc0e33d748"
    },
    {
        "author": "陈三聘",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "翠幕遮笼锦一丛。",
            "尊前初见浅深红。",
            "淡云和月影葱茏。",
            "醉态只疑春睡里，啼妆愁听雨声中。",
            "更烧银烛醉东风。"
        ],
        "notes": "",
        "id": "b076415294a31e72df578ab885ab0621"
    },
    {
        "author": "陈三聘",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "酒力先从脸晕生。",
            "粉妆新丽笑相迎。",
            "晓寒高护彩云轻。",
            "不语似愁春力浅，有情应恨烛花明。",
            "更於何处觅倾城。"
        ],
        "notes": "",
        "id": "03903fbc7ec1a21b78c100fb20747fdb"
    },
    {
        "author": "陈三聘",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "风雨晚春天。",
            "芳兴慵悭。",
            "浅红稠绿满园间。",
            "独有梨花三四朵，留住春寒。",
            "年少跃金鞍。",
            "咫尺关山。",
            "倦飞如我已知还。",
            "洒向东风千点泪，衣上重看。"
        ],
        "notes": "",
        "id": "d4b5738dede229d741bd1b8843bf7475"
    },
    {
        "author": "陈三聘",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "斜日熔金，三万顷、棹歌齐举。",
            "风不动、采苹双桨，翠鬟相语。",
            "月殿欲浮蟾兔魄，海神不放鱼龙舞。",
            "到今宵、秋气十分清，无今古。",
            "君试唤，扁舟侣。",
            "来伴我，潇湘渚。",
            "共夷犹春浪，笑歌秋浦。",
            "霸越独高身退后，尘缨未濯人谁许。",
            "叹酒杯、不到子陵台，刘伶土。"
        ],
        "notes": "",
        "id": "813acf539792f6845f40ed32e3353fb6"
    },
    {
        "author": "陈三聘",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "绀縠浮空，山拥髻、晚来风急。",
            "吹骤雨、藕花千柄，艳妆新浥。",
            "窥鉴粉光犹有泪，凌波罗袜何曾湿。",
            "讶汉宫、朝罢玉皇归，凝情立。",
            "尊前恨，歌三叠。",
            "身外事，轻飞叶。",
            "怅当年空击，誓江孤楫。",
            "云色远连平野尽，夕阳偏傍疏林入。",
            "看月明、冷浸碧琉璃，君须吸。"
        ],
        "notes": "",
        "id": "838ce2ff8cbdf6ce298497563858788e"
    },
    {
        "author": "陈三聘",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "天岂无情，天若道、有情也老。",
            "功名事、问天因甚，蒙人不了。",
            "好伴云烟耕谷口，休将翰墨传江表。",
            "算鬓边、能得几春风，惊秋早。",
            "陶令尹，张京兆。",
            "怀舒啸，贪荣耀。",
            "尽南柯一梦，漏残钟晓。",
            "滕阁暮霞孤鹜举，庾楼明月乌飞绕。",
            "念老来、於此兴无穷，知音少。"
        ],
        "notes": "",
        "id": "bb37ca9e87db03058bfc0dddf3538588"
    },
    {
        "author": "陈三聘",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "薄日轻云，天气好、相将祈谷。",
            "民情喜、颂声洋溢，清风斯穆。",
            "饮酒不多元有量，吟诗无数添新轴。",
            "对古人、一笑我真愚，君无俗。",
            "斜川路，经行熟。",
            "黄花在，归心足。",
            "问渊明去后，有谁能属。",
            "神武衣冠惊梦里，江湖渔钓论心曲。",
            "但从今、散发更披襟，谁能束。"
        ],
        "notes": "",
        "id": "ff1801c00977355398bed833dc03425d"
    },
    {
        "author": "陈三聘",
        "dynasty": "宋",
        "type": "词",
        "rhythmic": "眼儿媚",
        "title": "",
        "preface": "",
        "paragraphs": [
            "酸。",
            "何人为我，丁宁驿使，来到江干。"
        ],
        "notes": "",
        "id": "64f37f13f68fbd07eec6799f26bdb471"
    },
    {
        "author": "陈三聘",
        "dynasty": "宋",
        "type": "词",
        "rhythmic": "秦楼月・忆秦娥",
        "title": "",
        "preface": "",
        "paragraphs": [
            "青膏集。",
            "新雷忽起龙蛇蛰。",
            "龙蛇蛰。",
            "柳塘风快，水流声急。",
            "伤心有泪凭谁浥。",
            "尊前容易青衫湿。",
            "青衫湿。",
            "渡头人去，野船鸥立。"
        ],
        "notes": "",
        "id": "7084465a41002ce9f6e3e85a8cf813fa"
    },
    {
        "author": "陈三聘",
        "dynasty": "宋",
        "type": "词",
        "rhythmic": "秦楼月・忆秦娥",
        "title": "",
        "preface": "",
        "paragraphs": [
            "青楼缺。",
            "楼心人待黄昏月。",
            "黄昏月。",
            "入帘无奈，柳绵吹雪。",
            "谁人弄笛声呜咽。",
            "伤春未解丁香结。",
            "丁香结。",
            "鳞鸿何处，路遥江阔。"
        ],
        "notes": "",
        "id": "0814529dd31ef825fe191bf48f97e86b"
    },
    {
        "author": "陈三聘",
        "dynasty": "宋",
        "type": "词",
        "rhythmic": "秦楼月・忆秦娥",
        "title": "",
        "preface": "",
        "paragraphs": [
            "光风薄。",
            "杨花欲谢春应觉。",
            "春应觉。",
            "一庭红叶，粉花吹落。",
            "冶游无复飞红索。",
            "凭高独上湖边阁。",
            "湖边阁。",
            "黄昏独倚，画阑西角。"
        ],
        "notes": "",
        "id": "36cfa3d567bca432a6c990534823bdba"
    },
    {
        "author": "陈三聘",
        "dynasty": "宋",
        "type": "词",
        "rhythmic": "秦楼月・忆秦娥",
        "title": "",
        "preface": "",
        "paragraphs": [
            "花前狭。",
            "翠茵围坐花阴合。",
            "花阴合。",
            "闲情不似，一双狂蝶。",
            "春沟何处寻红叶。",
            "春寒料想罗衣怯。",
            "罗衣怯。",
            "午醺醒未，翠衾重叠。"
        ],
        "notes": "",
        "id": "252b00415b16aff9dc927d9fe673538b"
    },
    {
        "author": "陈三聘",
        "dynasty": "宋",
        "type": "词",
        "rhythmic": "秦楼月・忆秦娥",
        "title": "",
        "preface": "",
        "paragraphs": [
            "云衣薄。",
            "春晴自有东风掠。",
            "东风掠。",
            "试听枝上，几声乾鹊。",
            "曲屏心事新题却。",
            "离愁何用堆眉角。",
            "堆眉角。",
            "今朝莫是，打头风恶。"
        ],
        "notes": "",
        "id": "6452babde61d091d30222094f9a8217b"
    },
    {
        "author": "陈三聘",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "杨花满院飞红索。",
            "春光不似人情薄。",
            "楼阁断霞明。",
            "梨花开晚晴。",
            "玉虬香散后。",
            "扶困三杯酒。",
            "不是听思归。",
            "归心思此时。"
        ],
        "notes": "",
        "id": "629adb8a45e94b33947cc227bde38d18"
    },
    {
        "author": "陈三聘",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "春城办得红蕖了。",
            "红蕖未点春先到。",
            "新月入新年。",
            "方才今夜圆。",
            "云屏谁为隔。",
            "肠断金钗客。",
            "好语写春幡。",
            "都教席上看。"
        ],
        "notes": "",
        "id": "e9165960651f39af7dc6f7ca5e8cb3ae"
    },
    {
        "author": "陈三聘",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "筇枝探得梅开了。",
            "青鞋渐踏江头草。",
            "日日作东风。",
            "海棠相次红。",
            "离多良会少。",
            "此计应须早。",
            "莫待作行人。",
            "却将愁送春。"
        ],
        "notes": "",
        "id": "578af941c361eef7474b281b259327cf"
    },
    {
        "author": "陈三聘",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "乾红翦碎烦纤玉。",
            "相并黄金粟。",
            "汉宫素面说明妃。",
            "马上秋风应解、著燕支。",
            "黄昏小树堪愁绝。",
            "不比梅花月。",
            "满天风露透肌凉。",
            "插取双枝归去、是谁香。"
        ],
        "notes": "",
        "id": "5a8f9a472904b7e93c6e2b2d12bb17ad"
    },
    {
        "author": "陈三聘",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "飞琼晓压梅枝重。",
            "酒面羊羔冻。",
            "谁将缟带逐车翻。",
            "明月秦楼昨夜、不胜寒。",
            "何须卷起重帘幕。",
            "愁怕春罗薄。",
            "玉杯持劝醉厌厌。",
            "无奈有人笼袖、出香尖。"
        ],
        "notes": "",
        "id": "178fb8ec5332da3e09841a7beb3c889c"
    },
    {
        "author": "陈三聘",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "天公意向人情满。",
            "灯月教同看。",
            "中秋虽是十分明。",
            "不比今宵处处、有华灯。",
            "艳桃秾李歌阑后。",
            "更醉青楼酒。",
            "不妨饮尽玉东西。",
            "横笛声中春色、要君知。"
        ],
        "notes": "",
        "id": "e05fd53c190b1cf9aaa6ba060bb1bcd9"
    },
    {
        "author": "陈三聘",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "融融睡觉东风息。",
            "行到溪亭侧。",
            "一枝梅玉似人人。",
            "索笑依然消瘦、不禁春。",
            "相逢试问情多少。",
            "应怪山翁老。",
            "翠罗高护结花邻。",
            "一任馀芳争学、捧心颦。"
        ],
        "notes": "",
        "id": "9826faac943dba20d44ffe3b64a4bf33"
    },
    {
        "author": "陈三聘",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "阊阖城西山四面，鸭绿鳞鳞，轻拍横塘岸。一阵东风羊角转，望中已觉孤帆远。",
            "独恨寻芳来较晚，柘老桑稠，农务村村遍。山鸟劝酤官酒贱，炊烟深巷听缫茧。"
        ],
        "notes": "",
        "id": "7d331d550c2a5d3bc8494e1494698441"
    },
    {
        "author": "陈三聘",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "春事已浓多日，游人偏盛今年。",
            "梨花寒食雨馀天。",
            "鸭绿含风浪浅。",
            "翠袖半黏飞粉，罗衣尚怯轻寒。",
            "不辞归路委香钿。",
            "门外东风如箭。"
        ],
        "notes": "",
        "id": "a8c4e843a44ef066863238dce488b5d7"
    },
    {
        "author": "陈三聘",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "诗眼曾逢花面，画图还识春娇。",
            "当年风格太妖饶。",
            "粉腻酥柔更好。",
            "酒晕不温香脸，玉慵犹怯轻绡。",
            "春风别后又秋高。",
            "再见只应人老。"
        ],
        "notes": "",
        "id": "c345a1e24763b3768ff3af960bbaa8b2"
    },
    {
        "author": "陈三聘",
        "dynasty": "宋",
        "type": "词",
        "rhythmic": "醉落魄・一斛珠",
        "title": "",
        "preface": "",
        "paragraphs": [
            "东风寒绝。",
            "江城待得花枝发。",
            "欲知此夜碧天阔。"
        ],
        "notes": "",
        "id": "afecb505dc21692178683cebeb24b5a1"
    },
    {
        "author": "陈三聘",
        "dynasty": "宋",
        "type": "词",
        "rhythmic": "鹊桥仙",
        "title": "",
        "preface": "",
        "paragraphs": [
            "银潢仙仗，离多会少，朝暮世情休妒。",
            "夜深风露洒然秋，又莫是、轻分泪雨。",
            "云收雾散，漏残更尽，遥想双星情绪。",
            "凭谁批敕诉天公，待留住、今宵休去。"
        ],
        "notes": "",
        "id": "e6d76127c62a90edae1dc9f0870cb746"
    },
    {
        "author": "陈三聘",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "翦碎霜绡巧作团。",
            "玉纤特地破朝寒。",
            "疏花好向钗横见，瘦影难敲月堕看。",
            "将旧恨，入眉弯。",
            "不须多样缕金旛。",
            "当时千点东风泪，怪见妆成粉未乾。"
        ],
        "notes": "",
        "id": "d5d8eca976e867b0382a444ef6ec9125"
    },
    {
        "author": "陈三聘",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "昨夜东风怒不成。",
            "晓来犹自扫残英。",
            "半酸梅子连枝重，无力杨花到地轻。",
            "情易感，涕先零。",
            "玉虬香冷更凄清。",
            "事如芳草绵绵远，恨比浮云冉冉生。"
        ],
        "notes": "",
        "id": "4a42af0f2f59b1121926b72a300a2138"
    },
    {
        "author": "陈三聘",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "指剥春葱去采苹。",
            "衣丝秋藕不沾尘。",
            "眼波明处偏宜笑，眉黛愁来也解颦。",
            "巫峡路，忆行云。",
            "几番曾梦曲江春。",
            "相逢细把银釭照，犹恐今宵梦似真。"
        ],
        "notes": "",
        "id": "1c092f88684284d2716e191629f0d642"
    },
    {
        "author": "陈三聘",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "酒晕从教上脸丹。",
            "春愁何事点眉山。",
            "都将别后深深意，且向尊前细细看。",
            "多少恨，说应难。",
            "粉巾空染泪斓斑。",
            "炉猊筝雁长闲却，明月楼心夜正寒。"
        ],
        "notes": "",
        "id": "cba66ad49acd3c64e777d6aa95033fe8"
    }
]