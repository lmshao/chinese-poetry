[
    {
        "author": "陈碧娘",
        "dynasty": "宋",
        "type": "诗",
        "rhythmic": "",
        "title": "平元曲寄二弟植与格",
        "preface": "",
        "paragraphs": [
            "虎头将军眼如电，领兵夜渡龙舟堰。",
            "良人腰悬大羽箭，广西略地崖西战。",
            "三年消息无鸿便，咫尺凭谁寄春怨。",
            "日长花柳暗庭院，斜倚妆楼倦针线。",
            "心怀良人几时见，忽覩二郎来我面。",
            "植兮再吸倾六礶，格也一弹落双燕。",
            "何不将我张郎西，协义维舟同虎闱。",
            "无术平寇报明主，恨身不是奇男子。",
            "倘妾当年未嫁夫，愿学明妃和西虏。",
            "元人未知肯我许，我能管瑟又能舞。",
            "二弟慨然舍我去，日覩江头泪如雨。",
            "几回闻鸡几欲死，未审良人能再覩。"
        ],
        "notes": "",
        "id": "ac46aa47600ca929c850e7c4a7bac90e"
    }
]