[
    {
        "author": "陈岘",
        "dynasty": "宋",
        "type": "诗",
        "rhythmic": "",
        "title": "饮翁常之宅分韵得友字",
        "preface": "",
        "paragraphs": [
            "杖屦随春风，邂逅得良友。",
            "行行西域道，触目尽花柳。",
            "还步过茆茨，交欢亦何有。",
            "东邻颇好事，邀我意良厚。",
            "南窗竹风凉，更命新醅酒。",
            "一醉何足辞，期此百年久。"
        ],
        "notes": "",
        "id": "d815317b44f956fddc2c193625ab8103"
    },
    {
        "author": "陈岘",
        "dynasty": "宋",
        "type": "诗",
        "rhythmic": "",
        "title": "宿董山寺",
        "preface": "",
        "paragraphs": [
            "送客联镳归，得得招提宿。",
            "晚渡沧江口，路入青山曲。",
            "突兀忽在眼，一洗奔驰俗。",
            "然灯遽呼酒，僧留供野蔌。",
            "林高上明月，谈声响空谷。",
            "坐久夜益深，同来或鼾熟。",
            "明朝返城郭，此兴真可录。"
        ],
        "notes": "",
        "id": "b633dcf7c3a005f3a893440b314c30c9"
    },
    {
        "author": "陈岘",
        "dynasty": "宋",
        "type": "诗",
        "rhythmic": "",
        "title": "雨中偶成",
        "preface": "",
        "paragraphs": [
            "雨声春不绝，绿涨与池平。",
            "久摘花犹好，新锄草又生。",
            "闭门惟我独，终日断人行。",
            "对酒还忧病，裁诗强遣情。"
        ],
        "notes": "",
        "id": "3ad886c3fed04db215e4183bf2b2e5b5"
    },
    {
        "author": "陈岘",
        "dynasty": "宋",
        "type": "诗",
        "rhythmic": "",
        "title": "舟次鄂州",
        "preface": "",
        "paragraphs": [
            "蜀江来滚滚，楚望意悠悠。",
            "浩气高情晓，新寒带晚秋。",
            "关山方北顾，烟火又南楼。",
            "蓬鬓天涯客，萧然一叶舟。"
        ],
        "notes": "",
        "id": "a6baa4544c7e4b647e218f7bb7e90a98"
    },
    {
        "author": "陈岘",
        "dynasty": "宋",
        "type": "诗",
        "rhythmic": "",
        "title": "全州观风楼",
        "preface": "",
        "paragraphs": [
            "江源发蛮荒，来与湘灌遇。",
            "交流趋城隅，清映日东注。",
            "群山半楚越，驰骤若竞赴。",
            "谯门百步南，楼堞此雄踞。",
            "观风久标名，栋宇初改故。",
            "极目渺塞岭，蔚起矗云雾。",
            "千里耸翠碧，众水横练素。",
            "古寺带林薄，渔艇依野渡。",
            "村墟互隠见，风烟自朝暮。",
            "东西亘井络，碁分杂营戍。",
            "偶值丰登年，乐此保生聚。",
            "秋风黄花天，良集盛簪屦。",
            "肴觞固匪虔，借此山水具。",
            "登临方兴深，诸君幸少驻。"
        ],
        "notes": "",
        "id": "bbb9a653ee61029c619d7aa80a8ca433"
    },
    {
        "author": "陈岘",
        "dynasty": "宋",
        "type": "诗",
        "rhythmic": "",
        "title": "楚南伟观楼",
        "preface": "",
        "paragraphs": [
            "平生足迹穷遐陬，一麾更守湖湘州。",
            "西接悬崖五溪曲，南望渺极苍梧愁。",
            "天涯牢落孰慰意，千嶂倒影三江流。",
            "千里脉络兹要会，意趣端与江山投。",
            "群峰四遶立碧玉，带映林薄如雕锼。",
            "虬蟠虎骤互起伏，天作地涌非凡俦。",
            "郊村依约半洲渚，远明天际来归舟。",
            "湖南素号清绝地，一旦呈露疑神谋。",
            "作成英奇易旧观，俗化远与邹鲁侔。",
            "寄语后来无泯没，共保佳致传千秋。"
        ],
        "notes": "",
        "id": "993a56dd6163efac6487c4a4e47021bb"
    },
    {
        "author": "陈岘",
        "dynasty": "宋",
        "type": "诗",
        "rhythmic": "",
        "title": "郡圃依绿亭",
        "preface": "",
        "paragraphs": [
            "修林平沼久荒埃，招领春风一笑回。",
            "扫净莓苔分径岸，剩添桃李结亭台。",
            "时因休吏文书了，忽作闲人杖屡来。",
            "待与邦人同醉乐，一樽何惜少徘徊。"
        ],
        "notes": "",
        "id": "dfa92378fda10c93003daa4313d7428e"
    },
    {
        "author": "陈岘",
        "dynasty": "宋",
        "type": "诗",
        "rhythmic": "",
        "title": "龙隠岩",
        "preface": "",
        "paragraphs": [
            "烟萝深锁非凡境，泉石相逢似故人。",
            "归认落花犹恐误，天风为我隔嚣尘。"
        ],
        "notes": "",
        "id": "0873a8a28315e49024fd32b0d4b9fddc"
    },
    {
        "author": "陈岘",
        "dynasty": "宋",
        "type": "诗",
        "rhythmic": "",
        "title": "全州礲岩",
        "preface": "",
        "paragraphs": [
            "泉流萦带戛冰玉，石壁深窈寒侵衣。",
            "开凿应劳造化力，窟宅如待灵仙归。"
        ],
        "notes": "",
        "id": "b47a902125e4352e92406a731596731a"
    }
]