[
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "道林寺",
        "preface": "",
        "paragraphs": [
            "临湘之滨麓之隅，西有松寺东岸无。",
            "松风千里摆不断，竹泉泻入于僧厨。",
            "宏梁大栋何足贵，山寺难有山泉俱。",
            "四时唯夏不敢入，烛龙安敢停斯须。",
            "远公池上种何物，碧罗扇底红鳞鱼。",
            "香阁朝鸣大法鼓，天宫夜转三乘书。",
            "野花市井栽不著，山鸡饮啄声相呼。",
            "金槛僧回步步影，石盆水溅联联珠。",
            "北临高处日正午，举手欲摸黄金乌。",
            "遥江大船小于叶，远村杂树齐如蔬。",
            "潭州城郭在何处，东边一片青模糊。",
            "今来古往人满地，劳生未了归丘墟。",
            "长卿之门久寂寞，五言七字夸规模。",
            "我吟杜诗清入骨，灌顶何必须醍醐。",
            "白日不照耒阳县，皇天厄死饥寒躯。",
            "明珠大贝采欲尽，蚌蛤空满赤沙湖。",
            "今我题诗亦无味，怀贤览古成长吁。",
            "不如兴罢过江去，已有好月明归途。"
        ],
        "notes": "",
        "id": "676d537872ed74177fd8135966d04c2b"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "美人尝茶行",
        "preface": "",
        "paragraphs": [
            "云鬟枕落困春泥，玉郎为碾瑟瑟尘。",
            "闲教鹦鹉啄窗响，和娇扶起浓睡人。",
            "银瓶贮泉水一掬，松雨声来乳花熟。",
            "朱唇啜破绿云时，咽入香喉爽红玉。",
            "明眸渐开横秋水，手拨丝簧醉心起。",
            "台时却坐推金筝，不语思量梦中事。"
        ],
        "notes": "",
        "id": "31fc595e638d0785e384079e05b8e617"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "门前柳",
        "preface": "",
        "paragraphs": [
            "门前蜀柳□知春，风澹煖烟愁杀人。",
            "将谓只栽郡楼下，不知迤逦连南津。",
            "南津柳色连南市，南市戎州三百里。",
            "夷陬蛮落相连接，故乡莫道心先死。",
            "我今帝里尚有家，门前嫩柳插仙霞。",
            "晨沾太一坛边雨，暮宿凤皇城里鵶。",
            "别来三载当谁道，门前年年绿阴好。",
            "春来定解飞雪花，雨后还应庇烟草。",
            "忆昔当年栽柳时，新芽茁茁嫌生迟。",
            "如今宛转稊著地，常向绿阴劳梦思。",
            "不道彼树好，不道此树恶。",
            "试将此意问野人，野人尽道生处乐。",
            "为报门前杨柳栽，我应来岁当归来。",
            "纵令树下能攀折，白发如丝心似灰。"
        ],
        "notes": "",
        "id": "d7829300d805c2b02349a6fb41f9e652"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "岳阳楼晚望",
        "preface": "",
        "paragraphs": [
            "乾坤千里水云间，钓艇如萍去复还。",
            "楼上北风斜卷席，湖中西日倒衔山。",
            "怀沙有恨骚人往，鼓瑟无声帝子闲。",
            "何事黄昏尚凝睇，数行烟树接荆蛮。"
        ],
        "notes": "",
        "id": "ee0cae7ccde62b93a7563fff5fddd190"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "哭李商隐 一",
        "preface": "",
        "paragraphs": [
            "成纪星郎字义山，适归高壤抱长叹。",
            "词林枝叶三春尽，学海波澜一夜干。",
            "风雨已吹灯烛灭，姓名长在齿牙寒。",
            "只应物外攀琪树，便著霓裳上绛坛。"
        ],
        "notes": "",
        "id": "405e296b785a84fd4f6c3b9fd121847f"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "哭李商隐 二",
        "preface": "",
        "paragraphs": [
            "虚负凌云万丈才，一生襟抱未曾开。",
            "鸟啼花落人何在，竹死桐枯凤不来。",
            "良马足因无主踠，旧交心为绝弦哀。",
            "九泉莫叹三光隔，又送文星入夜台。"
        ],
        "notes": "",
        "id": "1b110ffe3facd073a77336e92a04b1d5"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "和友人鸳鸯之什 一",
        "preface": "",
        "paragraphs": [
            "翠鬣红衣舞夕晖，水禽情似此禽稀。",
            "暂分烟岛犹回首，只渡寒塘亦共飞。",
            "映雾乍迷珠殿瓦，逐梭齐上玉人机。",
            "采莲无限兰桡女，笑指中流羡尔归。"
        ],
        "notes": "",
        "id": "3cccb11169c1c7e697f3a1b757913292"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "和友人鸳鸯之什 二",
        "preface": "",
        "paragraphs": [
            "寂寂春塘烟晚时，两心和影共依依。",
            "溪头日暖眠沙稳，渡口风寒浴浪稀。",
            "翡翠莫夸饶彩饰，䴙鹈须羡好毛衣。"
        ],
        "notes": "",
        "id": "fd2323ecd6d9328f8dddeb9bbd1e429f"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "和友人鸳鸯之什 三",
        "preface": "",
        "paragraphs": [
            "舞鹤翔鸾俱别离，可怜生死两相随。",
            "红丝毳落眠汀处，白雪花成蹙浪时。",
            "琴上只闻交颈语，窗前空展共飞诗。",
            "何如相见长相对，肯羡人间多所思。"
        ],
        "notes": "",
        "id": "e1156a720796fd5ecd03952487f70be4"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "有赠 一",
        "preface": "",
        "paragraphs": [
            "莫道妆成断客肠，粉胸绵手白莲香。",
            "烟分顶上三层绿，劒截眸中一寸光。",
            "舞胜柳枝腰更软，歌嫌珠贯曲犹长。",
            "虽然不似王孙女，解爱临邛卖赋郎。"
        ],
        "notes": "",
        "id": "5231fb426e17e2b71cf9f52b09614372"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "有赠 二",
        "preface": "",
        "paragraphs": [
            "锦里芬芳少佩兰，风流全占似君难。",
            "心迷晓梦窗犹暗，粉落香肌汗未干。",
            "两脸夭桃从镜发，一眸春水照人寒。",
            "自嗟此地非吾土，不得如花岁岁看。"
        ],
        "notes": "",
        "id": "353d055908c683ea55ea3caf979da898"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "和人听歌 一",
        "preface": "",
        "paragraphs": [
            "气吐幽兰出洞房，乐人先问调宫商。",
            "声和细管珠才转，曲度沈烟雪更香。",
            "公子不随肠万结，离人须落泪千行。",
            "巫山唱罢行云过，犹自微尘舞画梁。"
        ],
        "notes": "",
        "id": "78e96473d94c6e34c34d90de9e4cf44f"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "和人听歌 二",
        "preface": "",
        "paragraphs": [
            "红脸初分翠黛愁，锦筵歌板拍清秋。",
            "一楼春雪和尘落，午夜寒泉带雨流。",
            "座上美人心尽死，尊前旅客泪难收。",
            "莫辞更送刘郎酒，百斛明珠异日酬。"
        ],
        "notes": "",
        "id": "75270069531924bdd1433feeb92d0948"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "水晶枕",
        "preface": "",
        "paragraphs": [
            "千年积雪万年冰，掌上初擎力不胜。",
            "南国旧知何处得，北方寒气此中凝。",
            "黄昏转烛萤飞沼，白日褰帘水在簪。",
            "蕲簟蜀琴相对好，裁诗乞与涤烦襟。"
        ],
        "notes": "",
        "id": "f5ccae19604273a5e25c175c00006cb5"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "席间咏琴客",
        "preface": "",
        "paragraphs": [
            "七条弦上五音寒，此艺知音自古难。",
            "唯有河南房次律，始终怜得董庭兰。"
        ],
        "notes": "",
        "id": "9069459904d188c1276a7e98f3a788ab"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "楚王宫地罗含宅，赖许时时听法来。"
        ],
        "notes": "",
        "id": "33c6ab6eeee0dd9c4dbd17a39644d219"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "灼灼歌 一",
        "preface": "",
        "paragraphs": [
            "坐中之客皆龙虎。",
            "（见《王状元集注分类东坡先生诗》卷九《九日黄楼作》注引崔班《灼灼歌》）。"
        ],
        "notes": "",
        "id": "e29f9382b34d2175bcf98872e8c5ace6"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "灼灼歌 二",
        "preface": "",
        "paragraphs": [
            "人心亦似春心逸。",
            "（见陈元龙《片玉集注》卷七《玉烛新》注引崔珏诗）。"
        ],
        "notes": "",
        "id": "93ea8c9517348cb4cafa45decd07cb0f"
    },
    {
        "author": "崔珏",
        "dynasty": "唐",
        "type": "诗",
        "rhythmic": "",
        "title": "灼灼歌 三",
        "preface": "",
        "paragraphs": [
            "舞停歌罢来中坐。",
            "（见同书卷十《迎春乐》注引《灼灼歌》）（按：《片玉集注》引《丽情集》中诗，或称篇名，或称作者，或并引之，颇不一致，可参本书卷十八元稹《崔徽歌》条按语及拙辑《苏舜钦诗文续拾》《爱爱歌》附按。",
            "就《灼灼歌》三句出处不同称引考察，可知「崔班」即为崔珏之误。",
            "《才调集》卷三录韦庄《伤灼灼》诗，可证崔珏与灼灼恰为同时之人，有作诗之可能。",
            "灼灼故事，详《绿窗新话》卷上引《丽情集》。",
            "又按：《全唐诗》卷五九一收崔珏《门前柳》，首句缺一字。",
            "《文苑英华》卷三三七、《全蜀艺文志》卷十八收此诗皆不缺，前者作「先」，后者作「早」。",
            "诗不重录。",
            "）。"
        ],
        "notes": "",
        "id": "4437d2301e890d8c022e11f2cd588005"
    }
]