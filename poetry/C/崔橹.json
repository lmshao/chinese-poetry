[
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "春日即事",
        "preface": "",
        "paragraphs": [
            "一百五日又欲来，梨花梅花参差开。",
            "行人自笑不归去，瘦马独吟真可哀。",
            "杏酪渐香邻舍粥，榆烟将变旧炉灰。",
            "画桥春煖清歌夜，肯信愁肠日九回。"
        ],
        "notes": "",
        "id": "12bfb1ab7e05e43c79a5f0e13841b663"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "春晚岳阳言怀二首 一",
        "preface": "",
        "paragraphs": [
            "烟花零落过清明，异国光阴老客情。",
            "云梦夕阳愁里色，洞庭春浪坐来声。",
            "天边一与旧山别，江上几看芳草生。",
            "独倚阑干意难写，暮笳呜咽调孤城。"
        ],
        "notes": "",
        "id": "bb9c2a528c20a477b901f691ae0b5241"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "春晚岳阳言怀二首 二",
        "preface": "",
        "paragraphs": [
            "翠烟如钿柳如环，晴倚南楼独看山。",
            "江国草花三月暮，帝城尘梦一年间。",
            "虚舟尚叹萦难解，飞鸟空惭倦未还。",
            "何似不羁詹父伴，睡烟歌月老潺潺。"
        ],
        "notes": "",
        "id": "55390a6c3cf0990d3e9fda5e32b2f195"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "过蛮溪渡",
        "preface": "",
        "paragraphs": [
            "绿杨如发雨如烟，立马危桥独唤船。",
            "山口断云迷旧路，渡头芳草忆前年。",
            "身随远道徒悲梗，诗卖明时不直钱。",
            "归去楚台还有计，钓船春雨日高眠。"
        ],
        "notes": "",
        "id": "cb097cd005b024426b935fb9e3fe87a0"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "岸梅",
        "preface": "",
        "paragraphs": [
            "含情含怨一枝枝，斜压渔家短短篱。",
            "惹袖尚余香半日，向人如诉雨多时。",
            "初开偏称雕梁画，未落先愁玉笛吹。",
            "行客见来无去意，解帆烟浦为题诗。"
        ],
        "notes": "",
        "id": "6e984832e08c096f3a534aea9a1cfc2b"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "重阳日次荆南路经武宁驿",
        "preface": "",
        "paragraphs": [
            "茱萸冷吹溪口香，菊花倒遶山脚黄。",
            "家山去此强百里，弟妹待我醉重阳。",
            "风健旱鸿高晓景，露清圆碧照秋光。",
            "莫看时节年年好，暗送搔头逐手霜。"
        ],
        "notes": "",
        "id": "c6e42cee107cffa43c678461a2faed43"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "述怀",
        "preface": "",
        "paragraphs": [
            "白首成何事，无欢可替悲。",
            "空余酒中兴，犹似少年时。"
        ],
        "notes": "",
        "id": "01f50c453fbafbabd03e11493969e63c"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "三月晦日送客",
        "preface": "",
        "paragraphs": [
            "野酌乱无巡，送君兼送春。",
            "明年春色至，莫作未归人。"
        ],
        "notes": "",
        "id": "a5470d7e29f7e9971b79e57a122fd2a9"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "华清宫三首 一",
        "preface": "",
        "paragraphs": [
            "草遮回蹬绝鸣銮，云树深深碧殿寒。",
            "明月自来还自去，更无人倚玉栏干。"
        ],
        "notes": "",
        "id": "1503b3750018ff6d79e687fc66c28e9d"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "华清宫三首 二",
        "preface": "",
        "paragraphs": [
            "障掩金鸡蓄祸机，翠华西拂蜀云飞。",
            "珠帘一闭朝元阁，不见人归见燕归。"
        ],
        "notes": "",
        "id": "30c75cef48429ac782107bd08e1c9b23"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "华清宫三首 三",
        "preface": "",
        "paragraphs": [
            "门横金锁悄无人，落日秋声渭水滨。",
            "红叶下山寒寂寂，湿云如梦雨如尘。"
        ],
        "notes": "",
        "id": "6fc55fa46616cd1c4fc44d0ffa9e5585"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "题云梦亭",
        "preface": "",
        "paragraphs": [
            "薄烟如梦雨如尘，霜景晴来却胜春。",
            "好住池西红叶树，何年今日伴何人。"
        ],
        "notes": "",
        "id": "67c39f8dc27c7eb66774383b31ec5414"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "有酒失于虔州陆郎中肱以诗谢之",
        "preface": "",
        "paragraphs": [
            "醉时颠蹶醒时羞，曲糵推人不自由。",
            "叵耐一双穷相眼，不堪花卉在前头。"
        ],
        "notes": "",
        "id": "808455e7ff7e8bce0b0a5603a0217fd5"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "闻笛",
        "preface": "",
        "paragraphs": [
            "银河漾漾月晖晖，楼碍星边织女机。",
            "横玉叫云天似水，满空霜逐一声飞。"
        ],
        "notes": "",
        "id": "7a090f19853063511f4b7ee5e453abb5"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "山路见花",
        "preface": "",
        "paragraphs": [
            "晓红初拆露香新，独立空山冷笑人。",
            "春意自知无主惜，恣风吹逐马蹄尘。"
        ],
        "notes": "",
        "id": "f437b46854e1492ad0d294d248be0fab"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "暮春对花",
        "preface": "",
        "paragraphs": [
            "病香无力被风欺，多在青苔少在枝。",
            "马上行人莫回首，断君肠是欲残时。"
        ],
        "notes": "",
        "id": "6e496d5e6a7337542d6faab016b81f15"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "强半瘦因前夜雪，数枝愁向晚天来。",
            "无人解把无尘袖，盛取残香尽日怜。",
            "一番春雨吹巢冷，半朵山花咽觜香。",
            "云生柱础降龙地，露洗林峦放鹤天。",
            "菱叶乍翻人采后，荇花初没舸行时。"
        ],
        "notes": "",
        "id": "8268c312d908cf8329d54e79b1497a0e"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "过南城县麻姑山 一",
        "preface": "",
        "paragraphs": [
            "似前如却玉堆堆，薄带轻烟翠好裁。",
            "斜倚兔钩孤影伴，校低仙掌一头来。",
            "盘疑虎伏形难写，展认龙拏势未回。",
            "惊讶昔人曾羽化，此中争不接瑶台。"
        ],
        "notes": "",
        "id": "4289911edffc59e2867bb4ce6d8bceb5"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "过南城县麻姑山 二",
        "preface": "",
        "paragraphs": [
            "诗手难题画手慙，浅青浓碧垒东南。",
            "尘愁世界忙心在，霞伴神仙稳梦酣。",
            "雨涕自悲看雪鬓，星冠无计整云𥮾。",
            "家风负荷须名宦，可惜千峰绿似蓝。"
        ],
        "notes": "",
        "id": "85eedf82cb99fb2bd31ff7daf3fed73d"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "过南城县麻姑山 三",
        "preface": "",
        "paragraphs": [
            "差烟危碧半斜晖，何代仙人此羽飞。",
            "高袖镇长寒柏暗，古祠时复彩云归。",
            "红尘鞭马颜将换，碧落骖鸾意有违。",
            "声利系身家系念，今生辜负六铢衣。"
        ],
        "notes": "",
        "id": "7491b7daa79a56a3c7c4e8a0b605d39a"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "和友人题僧院蔷薇花三首 一",
        "preface": "",
        "paragraphs": [
            "何人移得在蝉家，瑟瑟枝条簇簇霞。",
            "争那寂寥埋草暗，不胜惆怅舞风斜。",
            "无缘影对金尊酒，可惜香和石鼎茶。",
            "看取老僧齐物意，一般抛掷等凡花。"
        ],
        "notes": "",
        "id": "4044e06e8120318173efc74ea49c8b80"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "和友人题僧院蔷薇花三首 二",
        "preface": "",
        "paragraphs": [
            "忍委芳心此地开，似霞颜色苦低回。",
            "风惊少女偷香去，雨认巫娥觅伴来。",
            "今日独怜僧院种，旧山曾映钓矶栽。",
            "三清上客知惆怅，劝我春醪一两杯。"
        ],
        "notes": "",
        "id": "e1a9ebbc78ba8ee8fdd1f3ff861dd324"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "和友人题僧院蔷薇花三首 三",
        "preface": "",
        "paragraphs": [
            "露香如醉态如慵，斜压危阑草色中。",
            "试问更谁过野寺，无憀徒自舞春风。",
            "兰缸尚惜连明在，锦帐先愁入夏空。",
            "一日几回来又去，不能容易舍深红。"
        ],
        "notes": "",
        "id": "58ee056785a236a74e1066c128d731cd"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "春晚泊船江村",
        "preface": "",
        "paragraphs": [
            "芳草青青古渡头，渔家住处暂维舟。",
            "残花半树悄无语，细雨满天风似愁。",
            "家信不来春又晚，客程难尽水空流。",
            "自怜爱失心期约，看取花时更远游。"
        ],
        "notes": "",
        "id": "7e84165ee00c4c83a26980504ccade71"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "柳",
        "preface": "",
        "paragraphs": [
            "风慢日迟迟，拖烟拂水时。",
            "惹将千万恨，系在短长枝。",
            "骨輭张郎瘦，腰轻楚女饥。",
            "故园归未得，多少断肠思。"
        ],
        "notes": "",
        "id": "8132b7711de55b7f303a2f115f870728"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "莲花",
        "preface": "",
        "paragraphs": [
            "影欹晴浪势欹烟，恨态缄言日抵年。",
            "轻雾晓和香积饭，片红时堕化人船。",
            "人间有笔应难画，雨后无尘更好怜。",
            "何限断肠名不得，倚风娇怯醉腰偏。"
        ],
        "notes": "",
        "id": "28f17dd740afb0378d1d54e48e89dd53"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "残莲花 一",
        "preface": "",
        "paragraphs": [
            "倚风无力减香时，涵露如啼卧翠池。",
            "金谷楼前马嵬下，世间殊色一般悲。"
        ],
        "notes": "",
        "id": "2d538bc6a28f9703f9c572f8af7e900a"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "残莲花 二",
        "preface": "",
        "paragraphs": [
            "不耐高风怕冷烟，瘦红欹委倒青莲。",
            "无人解把无尘袖，盛取残香尽日怜。"
        ],
        "notes": "",
        "id": "2af3cdd3fa4491029433ea278deedb4e"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "惜莲花",
        "preface": "",
        "paragraphs": [
            "半塘前日染来红，瘦尽金方昨夜风。",
            "留样最嗟无巧笔，护香谁为惜熏笼。",
            "缘停翠櫂沈吟看，忍使良波积渐空。",
            "魂断旧溪顦顇态，冷烟残粉楚台东。"
        ],
        "notes": "",
        "id": "0238aaa1cfdac199b62a8bd4cc7118c0"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "岳阳云梦亭看莲花",
        "preface": "",
        "paragraphs": [
            "似醉如慵一水心，斜阳欲暝彩云深。",
            "清明月照羞无语，凉冷风吹势不禁。",
            "曾向楚台和雨看，只于吴苑弄船寻。",
            "当时为汝题诗徧，此地依前泥苦吟。"
        ],
        "notes": "",
        "id": "a5a83fe3588e7b5c3dbccc0f31cb1842"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "村路菊花",
        "preface": "",
        "paragraphs": [
            "褭风惊未定，溪影晚来寒。",
            "不得重阳节，虚将满把看。",
            "神仙谁采掇，烟雨惜雕残。",
            "牧竖樵童看，应教爱尔难。"
        ],
        "notes": "",
        "id": "e5744e81812c52519f930b124bec9d50"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "题山驿新桐花",
        "preface": "",
        "paragraphs": [
            "雨余烟腻暖香浮，影暗斜阳古驿楼。",
            "丹凤总巢阿阁去，紫花空映楚云愁。",
            "堪怜翠盖奇于画，更惜芳庭冷似秋。",
            "长日老春看落尽，野禽闲哢碧悠悠。"
        ],
        "notes": "",
        "id": "6e189ed5100a4b5e4148f91025756055"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "山路木芙蓉",
        "preface": "",
        "paragraphs": [
            "不向横塘泥里栽，两株晴笑碧岩隈。",
            "枉教绝世深红色，只向深山僻处开。",
            "万里王孙应有恨，三年贾傅惜无才。",
            "缘花更叹人间事，半日江边怅望回。"
        ],
        "notes": "",
        "id": "2c88254da5ec6c1c03949365f8a637e7"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "新柳",
        "preface": "",
        "paragraphs": [
            "无情柔态任春催，似不胜风倚古台。",
            "多少去年今日恨，御沟颜色洞庭来。"
        ],
        "notes": "",
        "id": "d625fbbd42da58766b7e14ad11dc95ea"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "临川见新柳",
        "preface": "",
        "paragraphs": [
            "不见江头三四日，桥边杨柳老金丝。",
            "岸南岸北往来渡，带雨带烟深浅枝。",
            "何处故乡牵梦想，两回他国见荣衰。",
            "汀州草色亦如此，愁杀远人人不知。"
        ],
        "notes": "",
        "id": "9ad520b31fb846227dafa45c46413c44"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "南阳见柳",
        "preface": "",
        "paragraphs": [
            "夜来风入最高枝，罥断愁肠几尺丝。",
            "楚塞曾吟烟午处，曲江长忆雪晴时。",
            "金衔细毂萦回岸，戍笛牛歌远近陂。",
            "还把旧年惆怅意，武安城下一吟诗。"
        ],
        "notes": "",
        "id": "0c2886a2eac8c15a37f18668e06cd602"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "别君山",
        "preface": "",
        "paragraphs": [
            "点空夸黛妬愁媚，何必浮来结梦思。",
            "慙媿二年青翠色，惹窗黏枕伴吟诗。"
        ],
        "notes": "",
        "id": "6b789c39d347a7806e54b9f65023f60c"
    },
    {
        "author": "崔橹",
        "dynasty": "唐",
        "type": "诗",
        "rhythmic": "",
        "title": "宿寿安山阴馆闻泉",
        "preface": "",
        "paragraphs": [
            "一支清急万山来，穿竹喧飞破石苔。",
            "梦在故乡临欲到，声闻孤枕却惊回。",
            "多愁鬓发余甘老，有限年光尔莫催。",
            "绿忆旧游相似处，月明山响子陵台。"
        ],
        "notes": "",
        "id": "be6ee9e1ef953359301b3ade9c63f427"
    }
]