[
    {
        "author": "蔡士裕",
        "dynasty": "宋",
        "type": "诗",
        "rhythmic": "",
        "title": "题所藏赵清献公梅花图",
        "preface": "",
        "paragraphs": [
            "鹅溪白茧光昭回，上写罗浮山南绝壁之寒梅。",
            "霜台铁面太孤峭，槎牙诘曲可望不可摧。",
            "我疑华光道人云水绝，为花传神惟有月。",
            "胸中若无一片冰雪心，焉能写此万古冰雪骨。"
        ],
        "notes": "",
        "id": "f8d99dd529babc47f56aa320dcd101fa"
    },
    {
        "author": "蔡士裕",
        "dynasty": "宋",
        "type": "诗",
        "rhythmic": "",
        "title": "赠琴士周芝田",
        "preface": "",
        "paragraphs": [
            "吾诵老韩听颖诗一章，琴中意味深且长。",
            "纵横变态浩无尽，颖弦韩笔相发扬。",
            "二贤往矣五百载，俯视六合空茫茫。",
            "今有芝田嗣颖传宫商，一弹令我喜，再弹令我伤。",
            "世多善手无善耳，使我百感煎中肠。",
            "高冈不闻鸣老凤，江湖夜雨啼寒螀。"
        ],
        "notes": "",
        "id": "20d4e9b673d1ddfb79986f6f73e766c1"
    },
    {
        "author": "蔡士裕",
        "dynasty": "宋",
        "type": "诗",
        "rhythmic": "",
        "title": "郊行",
        "preface": "",
        "paragraphs": [
            "无计远尘嚣，寻幽过野桥。",
            "风刀削林杪，云带束山腰。",
            "水抱孤村迥，舟回断岸遥。",
            "几时忘俗虑，来此伴渔樵。"
        ],
        "notes": "",
        "id": "4d4bcd151b3d2984e1d3b577c99b9cd0"
    },
    {
        "author": "蔡士裕",
        "dynasty": "宋",
        "type": "诗",
        "rhythmic": "",
        "title": "秋夜宿田家夜久不寐",
        "preface": "",
        "paragraphs": [
            "凉涵诗魄莹苍旻，散髪吟商月满襟。",
            "风叶顺行芦叶尾，露华逆上稻花心。",
            "千山欧子秋声赋，一室希公夜气箴。",
            "坐待河倾天欲曙，邻翁起汲井桐阴。"
        ],
        "notes": "",
        "id": "77251853e60d42fd323066940942ff74"
    },
    {
        "author": "蔡士裕",
        "dynasty": "宋",
        "type": "诗",
        "rhythmic": "",
        "title": "秋日溪上",
        "preface": "",
        "paragraphs": [
            "萧萧凉意满西洲，缓步搜吟兴颇幽。",
            "豆叶黄深田病雨，蓼花红浅岸知秋。",
            "蹁跹影若孤驯鹤，漂泊身如不系舟。",
            "自喜浮生只如此，任渠谈笑觅封侯。"
        ],
        "notes": "",
        "id": "a9c364d6e118a49a203f96f6fc8c99a3"
    },
    {
        "author": "蔡士裕",
        "dynasty": "宋",
        "type": "诗",
        "rhythmic": "",
        "title": "友人远游",
        "preface": "",
        "paragraphs": [
            "慵为香兰读楚骚，俊游不惮著鞭劳。",
            "千钧弩底机方彀，百尺楼中气正豪。",
            "水激鱼龙江月暗，云翻雕鹘海风高。",
            "相逢要把精神对，应笑狂吟短髪搔。"
        ],
        "notes": "",
        "id": "6b31bca728f1974f6000690746fef1d3"
    },
    {
        "author": "蔡士裕",
        "dynasty": "宋",
        "type": "诗",
        "rhythmic": "",
        "title": "咏梅",
        "preface": "",
        "paragraphs": [
            "风饕雪虐大江头，苔藓鳞鳞绾铁虬。",
            "清绝一枝先百卉，密攒万蕊傲千秋。",
            "本无烟火尘氛气，洗尽铅华脂粉羞。",
            "月夜携樽相对饮，恍疑身世在罗浮。"
        ],
        "notes": "",
        "id": "fd313da92c4f94a91e0f02d3e8641c8f"
    },
    {
        "author": "蔡士裕",
        "dynasty": "宋",
        "type": "词",
        "rhythmic": "浦湘曲",
        "title": "",
        "preface": "",
        "paragraphs": [
            "功名早。",
            "步武青云缭绕。",
            "斯文近有成效。",
            "绛纱拍拍春风满，香动一池芹藻。",
            "瓜期到。",
            "便勇撤皋比，此去应光耀。",
            "立登枢要。",
            "向红叶阶前紫薇阁，管不负年少。"
        ],
        "notes": "",
        "id": "011d9037a77e7968c7bea644c16da3dd"
    },
    {
        "author": "蔡士裕",
        "dynasty": "宋",
        "type": "词",
        "rhythmic": "金缕曲・贺新郎",
        "title": "",
        "preface": "",
        "paragraphs": [
            "怪得梅开早。",
            "被何人、香罗剪就，天工奇巧。",
            "茅舍竹篱容不得，移向华堂深悄。",
            "别一样、风流格调。",
            "玉质冰姿依然在，算暗中、只欠香频到。",
            "著些子，更奇妙。",
            "有时来伴金尊倒。",
            "几徘徊、认成真后，又还误了。",
            "费尽东君回护力，空把芳心萦绕。",
            "竟不解、索他一笑。",
            "夜月纱窗黄昏后，为爱花、翻被花情恼。",
            "个恩爱，负多少。"
        ],
        "notes": "",
        "id": "1cf6d50c6670c608917a347023df86b7"
    }
]