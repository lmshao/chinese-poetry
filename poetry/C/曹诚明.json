[
    {
        "author": "曹诚明",
        "dynasty": "宋",
        "type": "诗",
        "rhythmic": "",
        "title": "游大涤",
        "preface": "",
        "paragraphs": [
            "天风吹我来洞天，青山九折溪回环。",
            "金堂玉室在何处，天坛石洞余千年。",
            "凤鸣朝阳凡鸟息，猿啼夜月空林寒。",
            "万仞云开涌翠壁，六月秋生飞玉泉。",
            "振衣长歌登绝顶，俯视浮世纤尘闲。",
            "吟成一笑欲飞去，千岩万壑生云烟。"
        ],
        "notes": "",
        "id": "0585b02fcb188cccdb2ca0464e07165e"
    },
    {
        "author": "曹诚明",
        "dynasty": "宋",
        "type": "诗",
        "rhythmic": "",
        "title": "大涤洞天留题",
        "preface": "",
        "paragraphs": [
            "好风吹我来洞天，云山九折相回旋。",
            "苍虬绾结锁清润，翠蛟飞舞鸣潺湲。",
            "一从大涤豁心目，披蒙蹑径登来贤。",
            "栖真亭结翠微顶，临风一啸卑尘寰。",
            "凤鸣晓霭群籁息，龙眠夜月山云连。",
            "双台叠翠锁空洞，危峰屹柱崭苍烟。",
            "金堂玉室亘万古，兰林蕙帐余千年。",
            "三更雨滴傍簷石，六月秋生飞玉泉。",
            "瀹泉烹玉隽余味，但觉两腋如飞仙。"
        ],
        "notes": "",
        "id": "65485dc5bb3ccd7805fd04f66a397319"
    }
]