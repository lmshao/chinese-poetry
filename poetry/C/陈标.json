[
    {
        "author": "陈标",
        "dynasty": "唐",
        "type": "诗",
        "rhythmic": "",
        "title": "公无渡河",
        "preface": "",
        "paragraphs": [
            "阴云飒飒浪花愁，半度惊湍半挂舟。",
            "声尽云天君不住，命悬鱼鳖妾同休。",
            "黛娥芳脸垂珠泪，罗袜香裾赴碧流。",
            "余魄岂能衔木石，独将遗恨付箜篌。"
        ],
        "notes": "",
        "id": "7aaf11ac5207aaf93ad47307aa3a769d"
    },
    {
        "author": "陈标",
        "dynasty": "唐",
        "type": "诗",
        "rhythmic": "",
        "title": "秦王卷衣",
        "preface": "",
        "paragraphs": [
            "秦王宫阙霭春烟，珠树琼枝近碧天。",
            "御气馨香苏合启，帘光浮动水精悬。",
            "霏微罗縠随芳袖，宛转鲛鮹逐宝筵。",
            "从此咸阳一回首，暮云愁色已千年。"
        ],
        "notes": "",
        "id": "535e4176cc5605d4a1a67e3d5bf89c4e"
    },
    {
        "author": "陈标",
        "dynasty": "唐",
        "type": "诗",
        "rhythmic": "",
        "title": "倢伃怨",
        "preface": "",
        "paragraphs": [
            "掌上恩移玉帐空，香珠满眼泣春风。",
            "飘零怨柳凋眉翠，狼籍愁桃坠脸红。",
            "凤辇祗应三殿北，鸾声不向五湖中。",
            "笙歌处处回天睠，独自无情长信宫。"
        ],
        "notes": "",
        "id": "bb06cec06503c0adebde3432de268e5e"
    },
    {
        "author": "陈标",
        "dynasty": "唐",
        "type": "诗",
        "rhythmic": "",
        "title": "饮马长城窟",
        "preface": "",
        "paragraphs": [
            "日日风吹虏骑尘，年年饮马汉营人。",
            "千堆战骨那知主，万里枯沙不辨春。",
            "浴谷气寒愁坠指，断崖冰滑恐伤神。",
            "金鞍玉勒无颜色，泪满征衣怨暴秦。"
        ],
        "notes": "",
        "id": "948f77227c53ab13d95a9ed868fa3151"
    },
    {
        "author": "陈标",
        "dynasty": "唐",
        "type": "诗",
        "rhythmic": "",
        "title": "江南行",
        "preface": "",
        "paragraphs": [
            "水光春色满江天，苹叶风吹荷叶钱。",
            "香蚁翠旗临岸市，艳娥红袖渡江船。",
            "晓惊白鹭联翩雪，浪蹙青茭潋滟烟。",
            "不怕江洲芳草暮，待将秋兴折湖莲。"
        ],
        "notes": "",
        "id": "0ce93bd8ccc6385b34061699a10b5868"
    },
    {
        "author": "陈标",
        "dynasty": "唐",
        "type": "诗",
        "rhythmic": "",
        "title": "长安秋思",
        "preface": "",
        "paragraphs": [
            "吴女秋机织曙霜，冰蚕吐丝月盈筐。",
            "金刀玉指裁缝促，水殿花楼弦管长。",
            "舞袖慢移凝瑞雪，歌尘微动避雕梁。",
            "唯愁陌上芳菲度，狼籍风池荷叶黄。"
        ],
        "notes": "",
        "id": "0c66801164729670e90f65b5c439cc39"
    },
    {
        "author": "陈标",
        "dynasty": "唐",
        "type": "诗",
        "rhythmic": "",
        "title": "赠元和十三年登第进士",
        "preface": "",
        "paragraphs": [
            "春官南院粉墙东，地色初分月色红。",
            "文字一千重马拥，喜欢三十二人同。",
            "眼看鱼变辞凡水，心逐鹦飞出瑞风。",
            "莫怪云泥从此别，总曾惆怅去年中。"
        ],
        "notes": "",
        "id": "3a67778614e3f89f13916f508d225118"
    },
    {
        "author": "陈标",
        "dynasty": "唐",
        "type": "诗",
        "rhythmic": "",
        "title": "焦桐树",
        "preface": "",
        "paragraphs": [
            "江上烹鱼采野樵，鸾枝摧折半曾烧。",
            "未经良匠材虽散，待得知音尾已焦。",
            "若使琢磨徽白玉，便来风律轸青瑶。",
            "还能万里传山水，三峡泉声岂寂寥。"
        ],
        "notes": "",
        "id": "ff957ad775c396db60f6225e01f3ed87"
    },
    {
        "author": "陈标",
        "dynasty": "唐",
        "type": "诗",
        "rhythmic": "",
        "title": "寄友人",
        "preface": "",
        "paragraphs": [
            "杜甫在时贪入蜀，孟郊生处却归秦。",
            "如今始会麻姑意，借问山川与后人。"
        ],
        "notes": "",
        "id": "37e7ed7c8cf79d88ef7e3c1f89b3cf93"
    },
    {
        "author": "陈标",
        "dynasty": "唐",
        "type": "诗",
        "rhythmic": "",
        "title": "啄木谣",
        "preface": "",
        "paragraphs": [
            "丁丁向晚急还稀，啄徧庭槐未肯归。",
            "终日与君除蠹害，莫嫌无事不频飞。"
        ],
        "notes": "",
        "id": "0f31e4626cbbcc6137b44993aeddcabf"
    },
    {
        "author": "陈标",
        "dynasty": "唐",
        "type": "诗",
        "rhythmic": "",
        "title": "僧院牡丹",
        "preface": "",
        "paragraphs": [
            "琉璃地上开红艳，碧落天头散晓霞。",
            "应是向西无地种，不然争肯重莲花。"
        ],
        "notes": "",
        "id": "7ea8863d24308ed279cf52d7e5bd17f9"
    },
    {
        "author": "陈标",
        "dynasty": "唐",
        "type": "诗",
        "rhythmic": "",
        "title": "蜀葵",
        "preface": "",
        "paragraphs": [
            "眼前无奈蜀葵何，浅紫深红数百窠。",
            "能共牡丹争几许，得人嫌处祗缘多。"
        ],
        "notes": "",
        "id": "1946caaf1a72ba01f6758a3248906557"
    },
    {
        "author": "陈标",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "长把酒杯凭夜月，每将诗思泥春风。",
            "襄阳乐事经过尽，岘首烟花倒泻空。",
            "犹疑波底鲛人泪，滴在衣裳半欲零。",
            "春明门外襄阳路，落日秋风送客归。"
        ],
        "notes": "",
        "id": "2d65981792738a4d432d94b154158d14"
    }
]