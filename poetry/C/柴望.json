[
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "吴樵溪山居",
        "preface": "",
        "paragraphs": [
            "老子无家计，萧然屋数间。",
            "头边惟白发，眼底是青山。",
            "棋急鸟声散，琴低鹤睡闲。",
            "片云长似伴，朝去暮飞还。"
        ],
        "notes": "",
        "id": "5e2dd3a6c492c8c370bb28fe57715c18"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "金台泊舟",
        "preface": "",
        "paragraphs": [
            "欲谋归去计，归去更匆匆。",
            "王化何时北，江流日夜东。",
            "片帆山共水，竟夕雨和风。",
            "时事只如此，相催成老翁。"
        ],
        "notes": "",
        "id": "bfa1255ed66c5ce9c999edf5c2afd310"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "宿湖外",
        "preface": "",
        "paragraphs": [
            "懒入城中去，来维柳下舟。",
            "空江明月上，残雨夕阳收。",
            "好景多归夜，他乡易得秋。",
            "倚梧吟不尽，樽酒更登楼。"
        ],
        "notes": "",
        "id": "b8ddd163fe45d6e237cbcde25c9d1c6e"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "山居",
        "preface": "",
        "paragraphs": [
            "老来无一事，僮与鹤相随。",
            "绕屋疎疎竹，编墙短短篱。",
            "起来花换影，知已睡多时。",
            "莫厌山居寂，山人祇自宜。"
        ],
        "notes": "",
        "id": "66ce8106619839f7befb18788049516a"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "诏许出狱呈京尹节斋赵公",
        "preface": "",
        "paragraphs": [
            "臣子狂愚献直言，圣明宽大度如天。",
            "十封应诏皆焚藁，一片忧时祇似弦。",
            "数象逢丁阳九厄，元龟为鉴后千年。",
            "今朝有旨从天下，不到长沙到席前。"
        ],
        "notes": "",
        "id": "f23a4c1354b71d89c20c85c1ecd6c6f3"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "灵芝寺别祖席诸友",
        "preface": "",
        "paragraphs": [
            "落日寒城暮雨余，满斟离酒意何如。",
            "见妻还指张仪舌，痛国谁怜贾谊书。",
            "羸马病僮旋雇倩，寺禽山獠亦欷歔。",
            "长安可是深居处，更向深山深处居。"
        ],
        "notes": "",
        "id": "b3a729dee1712bf61d6677b7aa31316e"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "富阳道中",
        "preface": "",
        "paragraphs": [
            "几年只向长安去，今日囊书被旨回。",
            "马首独行秋叶路，鲈鱼时共菊花杯。",
            "黄昏钟动雁初下，夜半月明潮正来。",
            "我自不归归便得，故园早晚早梅开。"
        ],
        "notes": "",
        "id": "9c5641f95866443db6350fc905aebfc4"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "和周居易见寄韵",
        "preface": "",
        "paragraphs": [
            "十年为客上长安，人指冰山不会寒。",
            "开口尽言投老易，到头只是挂冠难。",
            "低栖屋宇居常稳，巧小园池坐尽宽。",
            "别有前溪鱼可钓，也须栽竹傍栏干。"
        ],
        "notes": "",
        "id": "88c399bf0927b5e7a3ad46318b544da2"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "钱唐",
        "preface": "",
        "paragraphs": [
            "不记钱王建国年，尚遗强弩射潮痕。",
            "地回王气归吴分，山挟潮声出海门。",
            "南渡几年犹昨日，西湖疎影自黄昏。",
            "客来独凭栏干处，时听渔歌过远村。"
        ],
        "notes": "",
        "id": "d885522d10dda601a1d8fc52637e0a65"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "越王勾践墓",
        "preface": "",
        "paragraphs": [
            "秦望山头自夕阳，伤心谁复赋凄凉。",
            "今人不见亡吴事，故墓犹传霸越乡。",
            "雨打乱花迷复道，鸟翻黄叶下宫墙。",
            "登临莫向高台望，烟树中原正渺茫。"
        ],
        "notes": "",
        "id": "78853cedff2355235776bb174e75bd51"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "送马太初之越",
        "preface": "",
        "paragraphs": [
            "一去山阴一冉溪，如何还只恁分携。",
            "雨无聊頼人无寐，水又潺湲鸟又啼。",
            "明日不知君上马，中宵谁与共闻鸡。",
            "去时应有兰亭句，为我临池援笔题。"
        ],
        "notes": "",
        "id": "d27be9df55488c486233d5be3532f080"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "戒珠寺右军宅",
        "preface": "",
        "paragraphs": [
            "苍树寒烟两渺茫，后来谁此吊兴亡。",
            "晋朝风物今流水，萧寺钟声几夕阳。",
            "话燕梁空春雨急，爱鹅人去暮山长。",
            "学书弟子知何在，风过池塘墨尚香。"
        ],
        "notes": "",
        "id": "bdbd40f4da5c16e053107aac0d89381d"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "和王景阳越中寄别韵",
        "preface": "",
        "paragraphs": [
            "故人书只问平安，已分还山岂愿官。",
            "猿鹤不惊松迳梦，貂蝉难换竹皮冠。",
            "长安落叶秋深见，故国斜阳雨后看。",
            "莫道剡中吟不尽，不成吟处亦停鞍。"
        ],
        "notes": "",
        "id": "465fb369b01255a6f2d970ddc19510c1"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "金山寺",
        "preface": "",
        "paragraphs": [
            "荻花芦叶正珊珊，山在长江寺在山。",
            "门迳但从船出入，僧房多住水中间。",
            "江空落日斜犹照，夜半秋潮去复还。",
            "吟兴未阑天欲曙，一行斜雁起苍湾。"
        ],
        "notes": "",
        "id": "8a47fe13c96421f80c3c4f665b6ebc76"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "凤皇台",
        "preface": "",
        "paragraphs": [
            "洒尽梧桐酒一杯，兴亡前事独徘徊。",
            "乌衣冉冉斜阳下，白鹭茫茫江水来。",
            "凤去不知经几载，客来惟只见高台。",
            "闲于登眺成孤啸，五百年间王气回。"
        ],
        "notes": "",
        "id": "d8d4602a7a2e623fa9f40f1c2001b17f"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "石头城和王宁翁韵",
        "preface": "",
        "paragraphs": [
            "怀乡吊古易伤心，绝顶危亭共客临。",
            "朝市曾经兵火后，山川转觉树云深。",
            "百年歌舞空台沼，六代豪华漫陆沉。",
            "惟有乱鸦归去晚，夕阳无限暮城阴。"
        ],
        "notes": "",
        "id": "8192ac586a137bc86683a11c0669475a"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "多景楼",
        "preface": "",
        "paragraphs": [
            "早被垂杨系去舟，五更潮落大江头。",
            "关河北望几千里，淮海南来第一楼。",
            "昔日最多风景处，今人偏动黍离愁。",
            "烟沙澒洞翻苹末，欲倚西风问仲谋。"
        ],
        "notes": "",
        "id": "2bf39087980792fe6ec484b13ba7b9fb"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "山阴兰亭",
        "preface": "",
        "paragraphs": [
            "寂寂山阴事已尘，至今亭址尚嶙峋。",
            "落花时节朝朝雨，插柳人家处处春。",
            "曲水自流寒食酒，茂林无复永和人。",
            "昭陵茧纸今何在，空有梅花点翠珉。"
        ],
        "notes": "",
        "id": "da092c3898bb69bc0b858240252ac757"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "别故人",
        "preface": "",
        "paragraphs": [
            "便未成名也自归，不应猿鹤更猜疑。",
            "冷看世事频移局，懒与仙人共弈棋。",
            "南渡只今惟有酒，西兴临别是谁诗。",
            "行藏正要知时节，却是时人未得知。"
        ],
        "notes": "",
        "id": "f2bf4e6c6086c54023485671e8040dcb"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "送叶若矶之金陵谒信庵",
        "preface": "",
        "paragraphs": [
            "一片斜阳落渡头，青衫乌帽独登楼。",
            "江流建业三千里，山色淮南数百州。",
            "都督正开羊祜府，谁人得上李膺舟。",
            "此行不为扬州鹤，一字犹堪万户侯。"
        ],
        "notes": "",
        "id": "cec770a45f8aeb5384d7f93de5714504"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "呈中书权直程沧洲",
        "preface": "",
        "paragraphs": [
            "玉旨传宣夜直扉，制麻侵晓进呈归。",
            "三槐龙影连青琐，千柳鶑声度紫薇。",
            "袖惹炉香飘雾霭，砚传盘露映旌旗。",
            "承恩更赐金莲炬，犹胜清光太乙藜。"
        ],
        "notes": "",
        "id": "71b9a99f869b5e2a9d1d9c37b6a01676"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "富春严子陵祠",
        "preface": "",
        "paragraphs": [
            "桑田何处海漫漫，耕垄传闻建武间。",
            "真主不缘符白水，先生安可饭青山。",
            "至今衰草遗寒烧，此日秋江起暮鹇。",
            "万里崎岖祠下路，不知行役几人闲。"
        ],
        "notes": "",
        "id": "8e32b769ba2aad6da7a5722bf4e88487"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "归来",
        "preface": "",
        "paragraphs": [
            "归计年来付酒杯，任他猿鹤自相猜。",
            "东家种竹西邻看，前日移花昨夜开。",
            "钟送夕阳归草木，风吹凉月上楼台。",
            "老来嬾听他家曲，惟看柴门长绿苔。"
        ],
        "notes": "",
        "id": "03ec715b1b8d2b8c1b4aaa9164ec83d6"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "越山",
        "preface": "",
        "paragraphs": [
            "吴越山分两岸青，遥遥帆影是西兴。",
            "江花历乱如红雨，云树高低似画屏。",
            "钱氏古乡迷鸟道，越王芳草上诸陵。",
            "已知太乙临吴分，晓看祥乌夜看星。"
        ],
        "notes": "",
        "id": "c2195919c8f0e0233e606cb4721d871d"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "寄徐编校",
        "preface": "",
        "paragraphs": [
            "近传丹诏下彤墀，夜鹤寒猿也自疑。",
            "江上晚风终自急，山中白石最相宜。",
            "潮生潮灭鸥先见，花落花开蝶未知。",
            "怀玉山人如问我，烂柯山下看围棋。"
        ],
        "notes": "",
        "id": "20767dedda5d4931955185abbc13f971"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "重到都门傚辘轳体",
        "preface": "",
        "paragraphs": [
            "两年不作京华梦，重到湖山事已非。",
            "柳外晚风寒食节，花间天气雨晴时。",
            "阑干独凭鶑飞去，帘幙低垂燕未归。",
            "欲托焦桐理心事，满庭芳草又斜晖。"
        ],
        "notes": "",
        "id": "fd7f15ab76124aa8862db04f8af7e3b7"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "金陵秋赋别江寿翁",
        "preface": "",
        "paragraphs": [
            "忆向西风折翅归，每忻黄菊满疎篱。",
            "十书诣阙无知己，千里离家有路歧。",
            "岁月易惊孤客梦，文章难比少年时。",
            "荻花芦叶休凄怨，自有新开窦桂枝。"
        ],
        "notes": "",
        "id": "99219bd4c45eb57c61aea96a535ce052"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "奇气楼",
        "preface": "",
        "paragraphs": [
            "此斋全占崧高胜，更尽楼前第一奇。",
            "芳草碧连天水处，数峰青断暮烟时。",
            "山川不逐阴晴换，宇宙闲看岁月移。",
            "琴已嬾弹书嬾读，一帘花影咏春迟。"
        ],
        "notes": "",
        "id": "1b47c53b99968e98373498f7231ae2d7"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "高斋晚望",
        "preface": "",
        "paragraphs": [
            "才是青山便卜邻，世情那得较纷纭。",
            "露含远岫分为雨，烟起人家去作云。",
            "柳色晴光扶槛入，鶑声人语隔窗闻。",
            "高斋独卷重帘坐，花落棋床日未曛。"
        ],
        "notes": "",
        "id": "207f71eff6f932a1fb9ffcf7b039dce2"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "西湖",
        "preface": "",
        "paragraphs": [
            "年年柳眼青归处，门外游人可自闲。",
            "天气又晴晴又雨，楼台依寺寺依山。",
            "酒边歌拍穿花外，船上箫声落水间。",
            "光景留连空自惜，鹧鸪啼罢暮城关。"
        ],
        "notes": "",
        "id": "5ed7a4bd006202ff260874082d650423"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "客中夜雨",
        "preface": "",
        "paragraphs": [
            "离情先怯向边州，寒叶敲窗更报秋。",
            "几点搅残千里梦，一声滴作两乡愁。",
            "苦缘杨柳沾离席，偏傍梧桐溅小楼。",
            "惟有孤灯照明灭，夜深无语揽重裘。"
        ],
        "notes": "",
        "id": "098fd9318a8f8d744b67c0695425af61"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "江心寺",
        "preface": "",
        "paragraphs": [
            "寺比金焦彻夜开，一山恰似小蓬莱。",
            "塔分两岸波中影，潮长三门石上苔。",
            "遗老为言前日事，上皇曾渡此江来。",
            "中流滚滚英雄恨，输与高僧入定回。"
        ],
        "notes": "",
        "id": "b2ede247c0da07c47ea010b840a313b4"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "重题黄鹤楼",
        "preface": "",
        "paragraphs": [
            "自从崔颢题诗后，更有何人吊祢衡。",
            "芳草不知鹦鹉恨，晴天惟见汉阳城。",
            "楼头月落酒方醒，岸口风高雁正鸣。",
            "五百年前黄鹤去，闲寻鸥鹭订诗盟。"
        ],
        "notes": "",
        "id": "162744ce52c157c3c71becb1318d8c61"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "送朱南山开蜀阃",
        "preface": "",
        "paragraphs": [
            "殿上传宣内引官，一封历历奏忠肝。",
            "八千里路先声至，百万都人夹道观。",
            "节度晋公先授钺，淮阴韩信旧登坛。",
            "擎天正要中流柱，莫拟人间蜀道难。"
        ],
        "notes": "",
        "id": "d753782252beb63386cbd48e58c72960"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "别永嘉使君赵致轩",
        "preface": "",
        "paragraphs": [
            "一番出处计何如，流泊中川不为渔。",
            "落日凄凉秋老矣，西风浩荡客归欤。",
            "吟成白发逢知己，费尽黄金买古书。",
            "明发灞桥桥上路，藉君帆力更吹嘘。"
        ],
        "notes": "",
        "id": "e16ee5cd3a460dd4f035716f3ce81d41"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "蕲州别友",
        "preface": "",
        "paragraphs": [
            "客中逢客上夷陵，辗转凄凉睡不成。",
            "无酒送君之远道，有谁吹角向江城。",
            "白发乱生人渐老，青灯相对雨无情。",
            "诘朝共发蕲州路，知到江山更几程。"
        ],
        "notes": "",
        "id": "950b40065b6fdb4d80390f9a6a967807"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "送监丞弟元亨参江陵阃",
        "preface": "",
        "paragraphs": [
            "北虏才闻郭子仪，上流决有退师期。",
            "诸公但酾临江酒，老子祇围别墅棋。",
            "露布夜传诛鞑靼，蜡丸便递破符离。",
            "书生已办平淮表，先寄鹡鸰原上诗。"
        ],
        "notes": "",
        "id": "337a5e57e4554943d5290f8edf4fb8e6"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "即事",
        "preface": "",
        "paragraphs": [
            "澒洞风尘莽未明，天翻地覆劫将盈。",
            "翠华海上知何似，白首山中空自惊。",
            "哭向鶑花非世界，梦迷弓剑绕皇陵。",
            "谁知薇蕨同杯酒，为酹兴亡终古灵。"
        ],
        "notes": "",
        "id": "c797b316b118022c69e4dc18f1ca8170"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "和通判弟随亨书感韵",
        "preface": "",
        "paragraphs": [
            "风沙万里梦堪惊，地老天荒只此情。",
            "世上但知王蠋义，人间惟有伯夷清。",
            "堂前归燕春何处，花外啼鹃月几更。",
            "莫话凄凉当日事，剑歌泪尽血沾缨。"
        ],
        "notes": "",
        "id": "4dfb495295d3eb1ed97b36f47cbbd216"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "中秋待月用弟察推元彪韵",
        "preface": "",
        "paragraphs": [
            "待月南楼月不明，百年虚负此宵情。",
            "浮阴乱向空中起，圆影偏从塞外清。",
            "江国潇潇凄露气，山城处处动笳声。",
            "何人独抱琵琶坐，泪滴冰弦暗恨生。"
        ],
        "notes": "",
        "id": "57deb77112418c0f8ede97e7cbd080b8"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "梦傅说",
        "preface": "",
        "paragraphs": [
            "傅说为霖寤寐中，高宗一念与天通。",
            "后来亦有君王梦，不是阳台便月宫。"
        ],
        "notes": "",
        "id": "54e37f2b351909b6f6ebc88bb26e9d34"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "西施",
        "preface": "",
        "paragraphs": [
            "十二金钗对对铺，三千粉黛腻如酥。",
            "君王莫道六宫丑，一个西施已坏吴。"
        ],
        "notes": "",
        "id": "e8f65f08a1e1a9e36094ee51d1e036fe"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "范蠡",
        "preface": "",
        "paragraphs": [
            "五月菰蒲八月秋，年年清酒酹江头。",
            "伍胥忿怒三闾怨，争似鸱夷一钓舟。"
        ],
        "notes": "",
        "id": "39f7658fe455dba7e8f20f86fecae5d3"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "长城",
        "preface": "",
        "paragraphs": [
            "漠漠沙场万里遥，千夫一日起临洮。",
            "若无道德为干橹，更是秦人筑欠高。"
        ],
        "notes": "",
        "id": "56991432f4dfe31a02b2a2586e4ea747"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "沛中歌",
        "preface": "",
        "paragraphs": [
            "秦时日月汉山河，家计今谁与仲多。",
            "天子不知天下贵，酒中惟唱沛中歌。"
        ],
        "notes": "",
        "id": "686f3275400db8408700e5d95924b01d"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "云梦",
        "preface": "",
        "paragraphs": [
            "纪生尚可称皇帝，韩信何妨作假王。",
            "今日伪游真是伪，只因一蹑误高皇。"
        ],
        "notes": "",
        "id": "d1f95a646f161a8478b75144c4aeb72d"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "长生",
        "preface": "",
        "paragraphs": [
            "武皇何事驾虚空，金阙求仙路未通。",
            "王母不来方士去，茂陵可是广寒宫。"
        ],
        "notes": "",
        "id": "0ac8e8e9a5945728303db7df8e0b2431"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "苏武",
        "preface": "",
        "paragraphs": [
            "十九年间不辱君，论功何独后诸臣。",
            "若教倒数凌烟像，也是当时第一人。"
        ],
        "notes": "",
        "id": "69b1275f986956d8d941c0c479eec232"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "子陵台",
        "preface": "",
        "paragraphs": [
            "曾与刘郎共起居，如何不肯受除书。",
            "最怜人笑先生错，正好为官却钓鱼。"
        ],
        "notes": "",
        "id": "3d5ed9e0e48506eeeecfd39829d7f1f3"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "昭阳殿",
        "preface": "",
        "paragraphs": [
            "祸水流来汉火亡，白头宫女恨昭阳。",
            "至今人见飞来燕，犹为君王暗断肠。"
        ],
        "notes": "",
        "id": "9321468ac3071e12f6c16fe7c5fcd588"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "淝水",
        "preface": "",
        "paragraphs": [
            "想见西风对垒时，目中先已料安危。",
            "淮淝百万兵虽众，未抵东山一局棋。"
        ],
        "notes": "",
        "id": "77453b0d366b994b4b16bf8cde95c92e"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "除夕对梅",
        "preface": "",
        "paragraphs": [
            "青春无复驻年华，几度江梅暗忆家。",
            "惆怅新愁添白发，鬓边如雪映寒花。"
        ],
        "notes": "",
        "id": "d6e82050a5ddef1986dcca89fd06f9c9"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "上忠斋丞相  其一",
        "preface": "",
        "paragraphs": [
            "世事篙人一叶舟，长歌短棹发中流。",
            "今朝正得东风便，才是西风便转头。"
        ],
        "notes": "",
        "id": "87f78ff418dc2bd8c57b37f8c838619f"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "上忠斋丞相  其二",
        "preface": "",
        "paragraphs": [
            "烂柯山下采樵民，尽日观棋局局新。",
            "黑白两般都著过，后来一著要高人。"
        ],
        "notes": "",
        "id": "c6e81792bbb4eb50d97be503397c554f"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "上忠斋丞相  其三",
        "preface": "",
        "paragraphs": [
            "江南江北路迢迢，往事东风恨未消。",
            "昨夜杜鹃啼不了，始知春在洛阳桥。"
        ],
        "notes": "",
        "id": "405d60f00b6e100d25f8b9fbd990927a"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "上忠斋丞相  其四",
        "preface": "",
        "paragraphs": [
            "九陌红尘扑帽纱，囊书几度进官家。",
            "近来不甚知时事，只是栽桑不种花。"
        ],
        "notes": "",
        "id": "1061028d0b430fb9a7ed88bae8eb83bb"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "塞下行赠韦士颖归鄂渚上江陵谒阃相",
        "preface": "",
        "paragraphs": [
            "长安二月春正浓，长江二月风正急。",
            "城头杨柳雪絮飞，道傍黏雨沱潦湿。",
            "邯郸谁家侠少年，上马意气挥金鞭，下马扫笔大如椽。",
            "兴来一石未能醉，剧饮数斗口流涎。",
            "玉山跌倒扶未起，金鞭留当酒家里。",
            "隔楼仿佛画眉人，相邀夜宿鸳鸯被。",
            "睡魔不醒五更钟，笛声吹断相思泪。",
            "嘐嘐鸣鸡将度关，欲去未去踟蹰间。",
            "道逢项庄把剑舞，楼上美人歌玉环。",
            "划然掣电蛟龙怒，便指南楼问归路。",
            "二千三百里更长，尔备衣粮我屝屦。",
            "青衫著破不堪典，典到青衫共谁语。",
            "世上岂无虬髯汉，散财结客千千万。",
            "岂无燕昭万黄金，筑作高台礼瓌彦。",
            "秦坑汉骂不肯收，自是一番遭薄贱。",
            "唐人科举更糊名，天下英雄消沮尽。",
            "生儿不学去封侯，锥毛弄秃成霜鬓。",
            "世无荆轲樊於期，只今谁复是男儿。",
            "我闻兵凶战危事，愁杀天上蚩尤旗。",
            "人心承平易思乱，中原块土急驱汉。",
            "蔡城未下辟未诛，机来一发不容间。",
            "三边未即妖祲清，天河何时能洗兵。",
            "送君不作断肠客，三尺一骑君西征。",
            "临岐酌酒再三语，今日君王自神武。",
            "此行投笔事班超，不必区区问儿女。",
            "上流夜夜雨如箭，下流砲火惊淮甸。",
            "襄师重屯郢州北，淮师未解长江面。",
            "劝君莫赋横槊诗，楼头正要筹边算。",
            "军前一著天下奇，夜斩楼兰无人知。",
            "露布直到天子墀，六宫懽动龙颜怡。",
            "维清象武献太庙，未央前殿称玉巵。",
            "搴旗斩将不足道，运筹帷幄果谓谁，曰何功第一参次之。",
            "噫吁嘻，帝命我公归衮衣。"
        ],
        "notes": "",
        "id": "81b3af9eb30e2290b5ca44a6a51ba4b9"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "白云庄四首 掬泉轩",
        "preface": "",
        "paragraphs": [
            "好山深处静开轩，目送孤云手弄泉。",
            "枕石堂无金玉富，濯缨家有子孙贤。",
            "初寻旧隠逢三伏，已发新吟仅百篇。",
            "闻说夜分烦暑散，凉飚浑似素秋天。"
        ],
        "notes": "",
        "id": "f49bf224d84b943dece579d262aa8506"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "白云庄四首 平溪堂",
        "preface": "",
        "paragraphs": [
            "亭号休休古退藏，岂如溪上搆虚堂。",
            "坐邀城市真潇洒，却谓江湖太渺茫。",
            "下笔新题无俗事，携筇野服是家常。",
            "临流最有清风快，未见古人心已凉。"
        ],
        "notes": "",
        "id": "a75a75d26f45c9b75f431d7a427f95c0"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "白云庄四首 晚望台",
        "preface": "",
        "paragraphs": [
            "治圃我依浮石滩，筑台君占白云山。",
            "三秋一日登临外，百里同风咫尺间。",
            "峰黛阴晴常黯黯，溜琴朝夕自潺潺。",
            "休官谁道何曾见，林下如今两处闲。"
        ],
        "notes": "",
        "id": "e071f45121dfc9434c716848a943d3d0"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "白云庄四首 嬾归阁",
        "preface": "",
        "paragraphs": [
            "溪流回合逗方池，轩槛前临面翠微。",
            "紫陌红尘行不顾，白云青嶂坐忘归。",
            "方荣即隠谁能继，未老休官世所稀。",
            "我昔凌云登阁会，主翁留饮见蟾晖。"
        ],
        "notes": "",
        "id": "ef36abbd7e48acaf800db987f550e3a8"
    },
    {
        "author": "柴望",
        "dynasty": "宋",
        "type": "诗",
        "rhythmic": "",
        "title": "月夜溪庄访旧",
        "preface": "",
        "paragraphs": [
            "山山明月路，何处认梅花。",
            "石色冷如水，溪流白似沙。",
            "清吟幽客梦，华发故人家。",
            "相见即归去，已应河汉斜。"
        ],
        "notes": "",
        "id": "50a528e4ab92c902ea10972048702554"
    },
    {
        "author": "柴望",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "春来多困，正日移帘影，银屏深闭。",
            "唤梦幽禽烟柳外，惊断巫山十二。",
            "宿酒初醒，新愁半解，恼得成憔悴。",
            "髼鬆云鬓，不忺鸾镜梳洗。",
            "门外满地香风，残梅零乱，玉糁苍苔碎。",
            "乍暖乍寒浑莫拟，欲试罗衣犹未。",
            "斗草雕阑，买花深院，做踏青天气。",
            "晴鸠鸣处，一池昨夜春水。"
        ],
        "notes": "",
        "id": "53f8e4c67425b8d2f7426af00d2ac7f0"
    },
    {
        "author": "柴望",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "登高回首，叹山河国破，於今何有。",
            "台上金仙空已去，零落逋梅苏柳。",
            "双塔飞云，六桥流水，风景还依旧。",
            "凤笙龙管，何人肠断重奏。",
            "闻道凝碧池边，宫槐叶落，舞马衔杯酒。",
            "旧恨春风吹不断，新恨重重还又。",
            "燕子楼高，乐昌镜远，人比花枝瘦。",
            "伤情万感，暗沾啼血襟袖。"
        ],
        "notes": "",
        "id": "5e2614eff4de0d7f59f4c37ef3dd0d07"
    },
    {
        "author": "柴望",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "匆匆别去，算别来、又是几番春暮。",
            "酒债不偿还似可，负了若干吟句。",
            "渭北春天，江南夜雨，总是伤情处。",
            "黯然消歇，绿杨一阵莺语。",
            "空记十载嬉游，如今蓦地，两处成离阻。",
            "纵是相逢天涯路，难觅年时欢侣。",
            "寄语东君，岁华不驻，谁为留春住。",
            "小楼昨夜，东风依旧飞絮。"
        ],
        "notes": "",
        "id": "81d888afeca7c3f19e53ff249c3d84b0"
    },
    {
        "author": "柴望",
        "dynasty": "宋",
        "type": "词",
        "rhythmic": "摸鱼儿",
        "title": "",
        "preface": "",
        "paragraphs": [
            "便无他、杜鹃催去，匆匆春事能几。",
            "看来不见春归路，飞絮又随流水。",
            "留也是。",
            "怎禁得、东风红紫还飘坠。",
            "天涯万里。",
            "怅燕子人家，沈沈夜雨，添得断肠泪。",
            "嬉游事。",
            "早觉相如倦矣。",
            "谢娘庭院犹记。",
            "闲情已付孤鸿去，依旧被莺呼起。",
            "谁料理。",
            "正乍暖还寒，未是晴天气。",
            "无言自倚。",
            "想旧日桃花，而今人面，都是梦儿里。"
        ],
        "notes": "",
        "id": "db89194c344f7ccecf0eb7e166bf5c10"
    },
    {
        "author": "柴望",
        "dynasty": "宋",
        "type": "词",
        "rhythmic": "摸鱼儿",
        "title": "",
        "preface": "",
        "paragraphs": [
            "这情怀、怎生消遣。",
            "思量只是凄怨。",
            "一春长为花和柳，风雨又还零乱。",
            "君试看。",
            "便杜牧风流，也则肠先断。",
            "更深漏短。",
            "更听得杜宇，一声声切，流水画桥畔。",
            "人间世，本只阴晴易换。",
            "斜阳衰草何限。",
            "悲欢毕竟年年事，千古漫嗟修短。",
            "无处问。",
            "是闲倚帘栊，尽日厌厌闷。",
            "浮名尽懒。",
            "但笑拍阑干，连呼大白，心事付归燕。"
        ],
        "notes": "",
        "id": "42913972c9fd6a5a65b9647aa1c29830"
    },
    {
        "author": "柴望",
        "dynasty": "宋",
        "type": "词",
        "rhythmic": "摸鱼儿",
        "title": "",
        "preface": "",
        "paragraphs": [
            "问长江、几分秋色，三分浑在烟雨。",
            "何人折尽丝丝柳，此日送君南浦。",
            "帆且驻。",
            "试说著、羊裘钓雪今何许。",
            "鱼虾自舞。",
            "但一舸芦花，数声霜笛，鸥鹭自来去。",
            "年年事，流水朝朝暮暮。",
            "天涯长叹飘聚。",
            "衾寒不转钧天梦，楼外谁歌白纻。",
            "君莫诉。",
            "君试按、秦筝未必如锺吕。",
            "乡心最苦。",
            "算只有娟娟，马头皓月，今夜照归路。"
        ],
        "notes": "",
        "id": "ed59791bc53fd43d149c7b87f9e29bd4"
    },
    {
        "author": "柴望",
        "dynasty": "宋",
        "type": "词",
        "rhythmic": "桂枝香",
        "title": "",
        "preface": "",
        "paragraphs": [
            "今宵月色。",
            "叹暗水流花，年事非昨。",
            "潇洒江南似画，舞枫飘柞。",
            "谁家又唱江南曲，一番听、一番离索。",
            "孤鸿飞去，残霞落尽，怨深难托。",
            "又肠断、丁香画雀。",
            "记牡丹时候，归燕帘幕。",
            "梦里襄王，想念王孙飘泊。",
            "如今雪上萧萧鬓，更相思、连夜花发。",
            "柘枝犹在，春风那似，旧时宋玉。"
        ],
        "notes": "",
        "id": "9a0c3d71627c462c8b3b893583b28f48"
    },
    {
        "author": "柴望",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "载酒何人，登临处、沧洲空阔。",
            "凭阑外、晴杨两岸，晚烟泼□。",
            "水鸟不知梁燕去，溪山半属冬青阁。",
            "有小舟、隐约载歌姝，调新曲。",
            "留与去，如何得。",
            "风又雨，催行色。",
            "共白苹红蓼，好生飘泊。",
            "别后三年重会面，人生几度三年别。",
            "正乡心、客梦两绸缪，城头角。"
        ],
        "notes": "",
        "id": "f864861032cbc4996da0f01d383abd8f"
    },
    {
        "author": "柴望",
        "dynasty": "宋",
        "type": "词",
        "rhythmic": "祝英台・祝英台近",
        "title": "",
        "preface": "",
        "paragraphs": [
            "小船儿，双去橹。",
            "红湿海棠雨。",
            "燕子归时，芳草暗南浦。",
            "自从翠袖香消，明珰声断，怕回首、旧寻芳处。",
            "向谁语。",
            "可怜金屋无人，冷落凤箫谱。",
            "翠入菱花，蛾眉为谁妩。",
            "断肠明月天涯，春风海角，恨不做、杨花飞去。"
        ],
        "notes": "",
        "id": "377e61c4aa6e20ad4c0f11fc780450c6"
    },
    {
        "author": "柴望",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "满酌西湖酒。",
            "觉湖山、依然未老，游人如旧。",
            "数过清明才六日，欲暖未晴时候。",
            "正画舫、春明波透。",
            "记得名园曾驻马，锦鞍鞯、浅映堤桥柳。",
            "寻胜赏，重回首。",
            "不妨旋摘枝头有。",
            "喜青青、垂丸带子，脆圆如豆。",
            "想是和羹消息近，报与醉翁太守。",
            "道玉铉、有人启奏。",
            "红药当阶明似锦，觉娇莺、舞燕皆称寿。",
            "唱此曲，付红袖。"
        ],
        "notes": "",
        "id": "685fcd21d54d5c5f42dd51b89667d858"
    },
    {
        "author": "柴望",
        "dynasty": "宋",
        "type": "词",
        "rhythmic": "阳关三叠",
        "title": "",
        "preface": "",
        "paragraphs": [
            "西风吹鬓，残发早星星。",
            "叹故国斜阳，断桥流水，荣悴本无凭。",
            "但朝朝、才雨又晴。",
            "人生飘聚等浮萍。",
            "谁知桃叶，千古是离情。",
            "正无奈、黯黯离情。",
            "渡头烟暝，愁杀渡江人。",
            "伤情处，送君且待江头月，人共月、千里难并。",
            "笳鼓发，戍云平。",
            "此夜思君，肠断不禁。",
            "尽思君送君。",
            "立尽江头月，奈此去、君出阳关，纵有明月，无酒酌故人。",
            "奈此去、君出阳关，明朝无故人。"
        ],
        "notes": "",
        "id": "6a14bcfe4f980377f87302874c7246d0"
    },
    {
        "author": "柴望",
        "dynasty": "宋",
        "type": "词",
        "rhythmic": "齐天乐",
        "title": "",
        "preface": "",
        "paragraphs": [
            "凄凄杨柳潇潇雨，悄窗怎禁滴沥。",
            "思里传螀，愁边落雁，多少东吴山色。",
            "知他恨极。",
            "料为我窗前，强鸣刀尺。",
            "竟日西风，那堪无寐更邻笛。",
            "黄花开遍未也，花开应笑我，年少难觅。",
            "灞上长安，河边渭水，都把韶华暗掷。",
            "何人碎璧。",
            "尚衰草连天，暮烟凝碧。",
            "怕说相思，撼枫喧夜寂。"
        ],
        "notes": "",
        "id": "350297d1c44b1d67c24f60cc21dbfda7"
    },
    {
        "author": "柴望",
        "dynasty": "宋",
        "type": "词",
        "rhythmic": "齐天乐",
        "title": "",
        "preface": "",
        "paragraphs": [
            "青青杨柳丝丝雨，他乡又逢寒食。",
            "几度刘郎，当年曼倩，迢递水村烟驿。",
            "寻踪访迹。",
            "正马上相逢，杏花狼藉。",
            "惟有沙边，旧时鸥鹭似相识。",
            "天涯流浪最久，十年何所事，幽愫历历。",
            "换字鹅归，看梅鹤去，回首征衫泪渍。",
            "新欢旧忆。",
            "笑客处如归，归处如客。",
            "独倚危阑，乱山无数碧。"
        ],
        "notes": "",
        "id": "edf273bc6c1beae1151cdd9b0b870317"
    }
]