[
    {
        "author": "岑文本",
        "dynasty": "唐",
        "type": "诗",
        "rhythmic": "",
        "title": "奉和正日临朝",
        "preface": "",
        "paragraphs": [
            "时雍表昌运，日正叶灵符。",
            "德兼三代礼，功包四海图。",
            "逾沙纷在列，执玉俨相趋。",
            "清跸喧辇道，张乐骇天衢。",
            "拂蜺九旗暎，仪凤八音殊。",
            "佳气浮仙掌，熏风绕帝梧。",
            "天文光七政，皇恩被九区。",
            "方陪瘗玉礼，珥笔岱山隅。"
        ],
        "notes": "",
        "id": "4545f790d66d3d295c642e9752a11f93"
    },
    {
        "author": "岑文本",
        "dynasty": "唐",
        "type": "诗",
        "rhythmic": "",
        "title": "奉述飞白书势",
        "preface": "",
        "paragraphs": [
            "六文开玉篆，八体曜银书。",
            "飞毫列锦绣，拂素起龙鱼。",
            "凤举崩云绝，鸾惊游雾疎。",
            "别有临池草，恩沾垂露余。"
        ],
        "notes": "",
        "id": "5e1641cb0ec9bf8f5b2a486122073ad5"
    },
    {
        "author": "岑文本",
        "dynasty": "唐",
        "type": "诗",
        "rhythmic": "",
        "title": "冬日宴于庶子宅各赋一字得平",
        "preface": "",
        "paragraphs": [
            "金兰笃惠好，尊酒畅生平。",
            "既欣投辖赏，暂缓望乡情。",
            "爱景含霜晦，落照带风轻。",
            "于兹欢宴洽，宠辱讵相惊。"
        ],
        "notes": "",
        "id": "0b2da7e2017facba801b8601390c55eb"
    },
    {
        "author": "岑文本",
        "dynasty": "唐",
        "type": "诗",
        "rhythmic": "",
        "title": "安德山池宴集",
        "preface": "",
        "paragraphs": [
            "甲第多清赏，芳辰命羽巵。",
            "书帷通竹径，琴台枕槿篱。",
            "池疑夜壑徙，山似郁洲移。",
            "雕楹网萝薜，激濑合埙篪。",
            "鸟戏翻新叶，鱼跃动清漪。",
            "自得淹留趣，宁劳攀桂枝。"
        ],
        "notes": "",
        "id": "62df8af96c9b09ef2e69fe9e31093694"
    },
    {
        "author": "岑文本",
        "dynasty": "唐",
        "type": "诗",
        "rhythmic": "",
        "title": "五言春日侍宴望海应诏",
        "preface": "",
        "paragraphs": [
            "五材□水流，千流会谷王。",
            "委输绵厚载，朝宗极大荒。",
            "浮天纳星汉，浴日吐扶桑。",
            "奔涛疑叠岛，惊浪似浮航。",
            "云撤青丘见，雾卷碧流长。",
            "金台焕霞景，银阙藻春光。",
            "九夷骄巨壑，五辂出辽阳。",
            "朝神泛弘舸，鞭石济飞梁。",
            "曜戈威海□，振楫落星芒。",
            "幸厕[歌]旅□，极望恧成章。",
            "（《翰林学士集》）（按：此诗原署「中书令江陵县开国子弘文馆学士臣岑文本上」。",
            "张步云《唐代逸诗辑存》收此诗。",
            "）。"
        ],
        "notes": "",
        "id": "f36164d3cd54067b8220fee6a3c3e7e0"
    }
]