[
    {
        "author": "陈庚",
        "dynasty": "宋",
        "type": "诗",
        "rhythmic": "",
        "title": "挽赵秋晓  其一",
        "preface": "",
        "paragraphs": [
            "泮水题名记，灵光独此翁。",
            "褎衣隽曼倩，折角郭林宗。",
            "湖海襟期别，风涛患难同。",
            "斯人宁复得，些罢涕无从。"
        ],
        "notes": "",
        "id": "11413d69d8cb427810432009ff946695"
    },
    {
        "author": "陈庚",
        "dynasty": "宋",
        "type": "诗",
        "rhythmic": "",
        "title": "挽赵秋晓  其二",
        "preface": "",
        "paragraphs": [
            "客至支筇出，俱云步履强。",
            "礼犹尚筋力，病忍谓膏肓。",
            "此别终千古，相陪苦一霜。",
            "萧萧亭畔柳，回首重凄凉。"
        ],
        "notes": "",
        "id": "60f36dce74ad8542efbfa2a22ac8c3ea"
    },
    {
        "author": "陈庚",
        "dynasty": "宋",
        "type": "诗",
        "rhythmic": "",
        "title": "挽赵秋晓  其三",
        "preface": "",
        "paragraphs": [
            "取友惭何益，论昏不厌贫。",
            "亦公自为德，而我竟奚因。",
            "事巧缘何浅，言深死已濒。",
            "枕边呼别意，生死见情真。"
        ],
        "notes": "",
        "id": "e52b8e44e5e10703477f4f63a4cbd390"
    },
    {
        "author": "陈庚",
        "dynasty": "宋",
        "type": "诗",
        "rhythmic": "",
        "title": "谢友人惠犀皮胡瓶",
        "preface": "",
        "paragraphs": [
            "灵犀鳞甲鸱夷腹，块土能奇诧善埏。",
            "器似虞陶知不窳，规同庄埴巧成圆。",
            "雕镌尚喜兼文质，空洞祇堪容圣贤。",
            "于一器中求不器，愿珍嘉惠比韦弦。"
        ],
        "notes": "",
        "id": "44741c5d52015a1062d46404813d3f2a"
    }
]