[
    {
        "author": "陈居仁",
        "dynasty": "宋",
        "type": "诗",
        "rhythmic": "",
        "title": "高宗皇帝挽词五首  其一",
        "preface": "",
        "paragraphs": [
            "力拯艰难运，天开圣哲君。",
            "赤符恢世祚，苍箓炳人文。",
            "帝学穷渊奥，宸奎照典坟。",
            "三宗从著号，超轶未前闻。"
        ],
        "notes": "",
        "id": "e4162ebdd86275f6ed54d01aafca06eb"
    },
    {
        "author": "陈居仁",
        "dynasty": "宋",
        "type": "诗",
        "rhythmic": "",
        "title": "高宗皇帝挽词五首  其二",
        "preface": "",
        "paragraphs": [
            "天步方宁只，民区复晏然。",
            "心非尧位乐，子授舜躬贤。",
            "揖逊高千古，恬怡盛万年。",
            "乘云归帝所，溥率泪成川。"
        ],
        "notes": "",
        "id": "c3f01cb913d2073098f1b7e42f9b2c43"
    },
    {
        "author": "陈居仁",
        "dynasty": "宋",
        "type": "诗",
        "rhythmic": "",
        "title": "高宗皇帝挽词五首  其三",
        "preface": "",
        "paragraphs": [
            "圣略如天大，仁心亘古无。",
            "神兵胜淝水，鸣剑罢伊吾。",
            "宵旰逾三纪，歌谣遍八区。",
            "耆庞听遗诰，号绝更嗟呼。"
        ],
        "notes": "",
        "id": "1f1e2d4ef89c51510fc6f8c35dc0c608"
    },
    {
        "author": "陈居仁",
        "dynasty": "宋",
        "type": "诗",
        "rhythmic": "",
        "title": "高宗皇帝挽词五首  其四",
        "preface": "",
        "paragraphs": [
            "汉日朝前殿，神尧宴大安。",
            "徒夸一时盛，谁似两宫欢。",
            "谩采瀛洲药，犹除荆鼎丹。",
            "伤心浙江畔，缟仗自回銮。"
        ],
        "notes": "",
        "id": "92c1c0848cc7b8e483aca83e9556bef8"
    },
    {
        "author": "陈居仁",
        "dynasty": "宋",
        "type": "诗",
        "rhythmic": "",
        "title": "高宗皇帝挽词五首  其五",
        "preface": "",
        "paragraphs": [
            "得寿尊慈扆，怡神久北宫。",
            "彩衣频侍燕，宝册屡垂鸿。",
            "剑落桥山外，陵开禹穴东。",
            "从今寿文母，无复玉巵同。"
        ],
        "notes": "",
        "id": "24326ce83a2d7fd7f00b3e270e281f09"
    },
    {
        "author": "陈居仁",
        "dynasty": "宋",
        "type": "诗",
        "rhythmic": "",
        "title": "西湖感旧",
        "preface": "",
        "paragraphs": [
            "苏公堤畔采莲船，蘸碧楼台动管弦。",
            "山色湖光宛如昔，心情不似十年前。"
        ],
        "notes": "",
        "id": "edacecd54582659218932f34c5a4c468"
    },
    {
        "author": "陈居仁",
        "dynasty": "宋",
        "type": "诗",
        "rhythmic": "",
        "title": "登庞公读书堂",
        "preface": "",
        "paragraphs": [
            "相君事业慕臯夔，被遇王家泰定时。",
            "曾向云窗研汉简，故应画栋产灵芝。",
            "文镵金石流芳在，像托丹青亘世垂。",
            "盛烈丰功难具述，烂然国史著猷为。"
        ],
        "notes": "",
        "id": "dcf07ccb88fa8d7eca4143329c24ee52"
    },
    {
        "author": "陈居仁",
        "dynasty": "宋",
        "type": "诗",
        "rhythmic": "",
        "title": "偶作",
        "preface": "",
        "paragraphs": [
            "疏树梢头露晓星，薄寒侵榻睡初醒。",
            "沙鸥何处惊飞起，点破遥山一抹青。"
        ],
        "notes": "",
        "id": "e951dc65301d633b60291af36089cef6"
    },
    {
        "author": "陈居仁",
        "dynasty": "宋",
        "type": "诗",
        "rhythmic": "",
        "title": "竹村居",
        "preface": "",
        "paragraphs": [
            "霜筠万个绕龙孙，中有茅簷据小村。",
            "疏处只容猿鹤过，喜无俗客敢登门。"
        ],
        "notes": "",
        "id": "f04e333269f5029024ee413faad8810d"
    }
]