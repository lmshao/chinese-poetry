[
    {
        "author": "晁端友",
        "dynasty": "宋",
        "type": "诗",
        "rhythmic": "",
        "title": "宿济州西门外旅馆",
        "preface": "",
        "paragraphs": [
            "寒林残日欲栖乌，壁里青灯乍有无。",
            "小雨愔愔人假寐，卧听疲马啮残刍。"
        ],
        "notes": "",
        "id": "8c623dfe6c9d65891f78391bf0c79ac6"
    },
    {
        "author": "晁端友",
        "dynasty": "宋",
        "type": "诗",
        "rhythmic": "",
        "title": "九锁山",
        "preface": "",
        "paragraphs": [
            "行尽青峰与碧溪，何须辛苦觅天梯。",
            "九山不锁寻真路，自是人心到后迷。"
        ],
        "notes": "",
        "id": "399106a837fe9395b8808b32e0bbc327"
    },
    {
        "author": "晁端友",
        "dynasty": "宋",
        "type": "诗",
        "rhythmic": "",
        "title": "登多景楼",
        "preface": "",
        "paragraphs": [
            "楼上无穷景，楼前正落晖。",
            "开轩跨寥廓，览物极纤微。",
            "云破孤峰出，潮平两桨飞。",
            "东溟看月上，西渡认僧归。",
            "木落吴天远，江寒越舶稀。",
            "鱼龙邻海窟，鸡犬隔淮圻。",
            "草色迷千古，波声荡四围。",
            "废兴怀霸业，融结想天机。",
            "浩浩群流会，沉沉百怪依。",
            "登临真伟观，回首重歔欷。"
        ],
        "notes": "",
        "id": "e119559861f19f76926cf4ca6e087647"
    },
    {
        "author": "晁端友",
        "dynasty": "宋",
        "type": "诗",
        "rhythmic": "",
        "title": "甘露寺",
        "preface": "",
        "paragraphs": [
            "北固山头寺，风烟昔纵观。",
            "卧亭秋石狠，环舍海涛寒。",
            "越舶楼前聚，江枫户外丹。",
            "最宜清夜月，虚阁忆磐桓。"
        ],
        "notes": "",
        "id": "a729b1279dfac8a2c165c5319b702519"
    },
    {
        "author": "晁端友",
        "dynasty": "宋",
        "type": "诗",
        "rhythmic": "",
        "title": "早行",
        "preface": "",
        "paragraphs": [
            "马上鸡初唱，天涯星未稀。",
            "惊风时坠笠，零露暗沾衣。",
            "山下疏钟发，林梢独鸟飞。",
            "远峰烟霭淡，迤逦见朝晖。"
        ],
        "notes": "",
        "id": "e49467e56ca370f50f23c2de29759479"
    },
    {
        "author": "晁端友",
        "dynasty": "宋",
        "type": "诗",
        "rhythmic": "",
        "title": "马处厚席上探得早梅",
        "preface": "",
        "paragraphs": [
            "岭梅何处早，雪里看芳菲。",
            "北陆寒犹在，南枝春已归。",
            "晓妆初见妒，残角未成飞。",
            "引我江头梦，清香忆满衣。"
        ],
        "notes": "",
        "id": "60623e589f9e0b8be5a3f75a8df4a045"
    },
    {
        "author": "晁端友",
        "dynasty": "宋",
        "type": "诗",
        "rhythmic": "",
        "title": "梅花",
        "preface": "",
        "paragraphs": [
            "皎皎仙姿脉脉情，绛罗仙萼裹瑶英。",
            "色侔姑射无双白，香比酴醾一倍清。",
            "腊后春前芳信密，水边林下晓妆明。",
            "故应不属东君管，冷艳孤芳取次成。"
        ],
        "notes": "",
        "id": "7be63d90b9c1b1d3c015cf86b1cb58ce"
    }
]