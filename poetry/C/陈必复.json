[
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "山居",
        "preface": "",
        "paragraphs": [
            "接砌斜通径，缘篱矮结墙。",
            "地卑蜗篆壁，山暖蜜分房。",
            "过雨林亭静，落花春昼长。",
            "幽居差省事，犹有课诗忙。"
        ],
        "notes": "",
        "id": "11c2a016440a5b9b59a33d2967b8464e"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "领客游闻人氏省庵园",
        "preface": "",
        "paragraphs": [
            "半夜雨方住，一春晴不常。",
            "倚栏听鸟语，开户纳花香。",
            "庭暮竹阴浄，池风水气凉。",
            "几番吟未稳，步月细平章。"
        ],
        "notes": "",
        "id": "86d1f3c20ee6c189d9db081d611567c7"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "搆得",
        "preface": "",
        "paragraphs": [
            "搆得数檐椽，闲身与静便。",
            "半帘花影碎，一树鸟声圆。",
            "吟苦瘦于旧，春寒多似前。",
            "闭门无客过，心事付琴边。"
        ],
        "notes": "",
        "id": "a709b2d31b642bc404969f859b40dc9c"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "百五节",
        "preface": "",
        "paragraphs": [
            "独游苦无侣，偶步到前川。",
            "春水绿于染，山花红欲然。",
            "冷烟寒食月，小雨浴蚕天。",
            "此去嬉游少，风光又一年。"
        ],
        "notes": "",
        "id": "eee8923eeef5497811a1df2be11c7d9f"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "赠林尚仁",
        "preface": "",
        "paragraphs": [
            "溪边著吟屋，亦足老生涯。",
            "洗砚浑池水，敲棋落案花。",
            "客来多载酒，童去自煎茶。",
            "爱尔丰标异，逢人满口夸。"
        ],
        "notes": "",
        "id": "b3232390bd0f575aef8a95c14c03d480"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "舟中得催字",
        "preface": "",
        "paragraphs": [
            "山郭少晴日，春阴欲酿梅。",
            "岸痕新雨过，岛色晓云开。",
            "数鸟烟中落，一帆天外来。",
            "溪行正如画，频报长年催。"
        ],
        "notes": "",
        "id": "d030e9cb15b49485fad2f27223ee7bc3"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "客枕",
        "preface": "",
        "paragraphs": [
            "客枕偏饶睡，春归尚拥绵。",
            "屋深灯易晕，漏短梦难圆。",
            "栖鸟警凉夜，閙蛙喧雨天。",
            "一声柔橹过，何处上溪船。"
        ],
        "notes": "",
        "id": "58ee9b99b72c50f3bea0467376c0e708"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "归自德清",
        "preface": "",
        "paragraphs": [
            "午阴云弄日，水涨浪侵矶。",
            "小港渔舟聚，深村酒户稀。",
            "牛闲童自睡，蚕熟客方归。",
            "隔岸人家近，缫声出翠微。"
        ],
        "notes": "",
        "id": "77cadb7c8684ff1178e8e8a383a67cce"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "游前溪西庵",
        "preface": "",
        "paragraphs": [
            "为爱僧居雅，时来扣野扉。",
            "沼清鱼可数，轩静客忘归。",
            "修竹负墙立，幽禽背水飞。",
            "道人差不俗，洗耳听弦徽。"
        ],
        "notes": "",
        "id": "050ae731fffbf8407ba3b9944fc842b3"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "赠张𬳶",
        "preface": "",
        "paragraphs": [
            "乍见语相合，苦吟心更亲。",
            "老于琴得趣，隠与牧为邻。",
            "一夜檐花雨，十年江树春。",
            "所交半湖海，恨晚识斯人。"
        ],
        "notes": "",
        "id": "64e38c63c40c96f3ef7750a02e725aa6"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "东野故居",
        "preface": "",
        "paragraphs": [
            "先生高隠地，遗迹尚堪寻。",
            "出郭祇疑近，入村还觉深。",
            "秋光淡平野，暝色带遥岑。",
            "几度祠边过，诗成不敢吟。"
        ],
        "notes": "",
        "id": "c59de0d6a6d74047f4a716b36922f6c1"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "响应寺",
        "preface": "",
        "paragraphs": [
            "步屧穷幽讨，扶筇上碧尖。",
            "山高秋易瘦，瀑小雨方添。",
            "寺老僧单少，潭深庙祀严。",
            "平生丘壑志，爱此结茅檐。"
        ],
        "notes": "",
        "id": "2ee425363188b630f3db87afa3395289"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "宿龙山精舍",
        "preface": "",
        "paragraphs": [
            "偶贪禅宇静，襆被到深林。",
            "夜榻僧同话，寒檐客自吟。",
            "窗明疑积雪，树黑怪常阴。",
            "犹恨匆匆出，丁宁约重寻。"
        ],
        "notes": "",
        "id": "3186ec5ef63427d94835e2e4e164ab94"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "僧房",
        "preface": "",
        "paragraphs": [
            "结庐修竹里，身外世缘轻。",
            "滑几浄如拭，小窗低更明。",
            "夜深留佛火，人静听钟声。",
            "共拨炉灰坐，跏趺对短檠。"
        ],
        "notes": "",
        "id": "981a1d1b9ba2f51f7d42ecf364dad946"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "山中书事",
        "preface": "",
        "paragraphs": [
            "天气如春盎，连朝未有霜。",
            "数蝉嘶老木，一鸟渡寒塘。",
            "风竹写晴影，水花临晓妆。",
            "静中观物化，此意等羲黄。"
        ],
        "notes": "",
        "id": "458c032b892e08ed86c79d2ad0494047"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "晓步",
        "preface": "",
        "paragraphs": [
            "清晓步幽迳，庭芜带绿莎。",
            "篱根惟有菊，池面已无荷。",
            "高树蝉声急，远山寒色多。",
            "小窗风日转，便觉似春和。"
        ],
        "notes": "",
        "id": "004759f84e54f4cd05e8dd4f2ff1d694"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "吴江道中",
        "preface": "",
        "paragraphs": [
            "叶老蚕登箔，泥肥燕葺窠。",
            "晓风帆腹饱，夜雨柂梢高。",
            "久客交游少，一春行役多。",
            "短蓬终日坐，煮茗读离骚。"
        ],
        "notes": "",
        "id": "ae001bd197800752b449f7c52ec5f91d"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "和客用韵",
        "preface": "",
        "paragraphs": [
            "麦风翻蝶梦，花露湿蜂窠。",
            "水阔浪痕帖，雨晴云气高。",
            "酒功书下下，诗料办多多。",
            "拟唤三高起，豪吟些楚骚。"
        ],
        "notes": "",
        "id": "2b2f4b7d836fa889bbef0403e8ee9fe8"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "舟行崇德",
        "preface": "",
        "paragraphs": [
            "落日挂征帆，西风客袂单。",
            "灯明村店近，船重水程宽。",
            "芦蓼作秋意，汀洲生晚寒。",
            "钟声烟外寺，山色梦中看。"
        ],
        "notes": "",
        "id": "8af0c750e38e902635271e5cc64a9c42"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "嘉禾境上",
        "preface": "",
        "paragraphs": [
            "联畴冈势断，缺岸浪痕垂。",
            "野店茅柴酒，人家槿树篱。",
            "逆风鱼上少，连雨稻开迟。",
            "客路秋偏好，归程尽是诗。"
        ],
        "notes": "",
        "id": "3c1ee50963d691745f843ca5ba7460aa"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "寄石泉云间明府叔  其一",
        "preface": "",
        "paragraphs": [
            "容易成离索，临分重忍言。",
            "夜船杨柳岸，晓枕荻花村。",
            "山雨断云脚，溪风生浪痕。",
            "悬知自公退，怀抱欠同论。"
        ],
        "notes": "",
        "id": "2f76b90b751695b0ce59a51f7e40f4d1"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "寄石泉云间明府叔  其二",
        "preface": "",
        "paragraphs": [
            "异政人能说，新吟客为传。",
            "一官清似水，万事信于天。",
            "养鹤分厨料，收书出俸钱。",
            "昼庭少公事，闭阁抱琴眠。"
        ],
        "notes": "",
        "id": "0881181ee313cda1df9524cda39154d8"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "寄石泉云间明府叔  其三",
        "preface": "",
        "paragraphs": [
            "卧念相从乐，杜门岑寂中。",
            "曙窗报晴色，寒叶语秋风。",
            "别去诗难稳，愁来酒易空。",
            "相看才数驿，好为寄书筒。"
        ],
        "notes": "",
        "id": "c5c770128ed8b42c5870f3fff45d8730"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "席上和林端隠韵",
        "preface": "",
        "paragraphs": [
            "云压檐花重，溪禽湿不飞。",
            "烟林生暝色，雨砌上苔衣。",
            "暮鼓深村急，疏钟远寺微。",
            "吟窗得新句，写向锦囊归。"
        ],
        "notes": "",
        "id": "375031a86888415ce204878d0381d311"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "梅花",
        "preface": "",
        "paragraphs": [
            "瘦得冰肌骨亦清，诗人于尔独关情。",
            "孤高不受尘埃涴，洁白犹嫌缟练轻。",
            "天下有花皆北面，岁寒惟雪可同盟。",
            "当时只欠灵均识，不与离骚写姓名。"
        ],
        "notes": "",
        "id": "356b499f2acd3bcc95cc20eaa9854155"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "防风氏庙",
        "preface": "",
        "paragraphs": [
            "一去归期不复闻，故乡目断会稽云。",
            "乌江空堕将军泪，蜀国曾招望帝魂。",
            "两壁衣冠存古貌，千年城郭说邦君。",
            "遗民尚指专车骨，老树槎牙枕庙门。"
        ],
        "notes": "",
        "id": "5af02e5880bfa1b011dbe3a187e7c2fb"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "偶成",
        "preface": "",
        "paragraphs": [
            "绕屋栽梅亦可人，最怜夏月绿阴清。",
            "前村雨过山如洗，深径风来竹自鸣。",
            "涤砚不嫌池水冷，写书爱傍午窗明。",
            "近吟未许人知得，且向梅边隠姓名。"
        ],
        "notes": "",
        "id": "a6237dd814ded174ddb344c4526094e3"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "舟中效东坡用韵",
        "preface": "",
        "paragraphs": [
            "底事京尘踏软红，又随征棹过吴松。",
            "人家半在桑柘住，春水忽迷芦苇丛。",
            "赤蟹白鱼今稍稍，红樱紫笋已匆匆。",
            "船窗尽日看山色，多少好山供眼中。"
        ],
        "notes": "",
        "id": "af0bd49320eac9f557f52b88e794beeb"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "春日偕游响应山观瀑泉饮漱玉亭上分复磴拥危泉赋磴韵十四",
        "preface": "",
        "paragraphs": [
            "溪山晴色妍，桃李春意賸。",
            "野服乌角巾，郊游偶乘兴。",
            "同行皆好宾，乐此境物胜。",
            "古寺临清潭，鸣泉落危磴。",
            "孤亭上云雨，木末渺难认。",
            "林深行渐迷，谷虚语相应。",
            "阴壑号悲风，悬萝碍飞镫。",
            "扫花坐寒石，意与幽事称。",
            "崖巅记曾游，藓湿墨痕凝。",
            "登高浩怀古，岁月如堕甑。",
            "百年几朝昏，今昔一长凭。",
            "道人苦将迎，颇亦厌车乘。",
            "他时营菟裘，隙地傥可赠。",
            "举杯酌山灵，兹语为我证。"
        ],
        "notes": "",
        "id": "c5115e85e925069f82775ff185690f79"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "题东坡画像",
        "preface": "",
        "paragraphs": [
            "东坡先生谪仙人，骑鲸海宇几十春。",
            "麾呵日月斥八极，笑触丰缺天不嗔。",
            "万里归来故无恙，诸公非复先朝臣。",
            "空令后世拜公像，洛阳宫阙今成尘。"
        ],
        "notes": "",
        "id": "f0adcdcad9463bf04e6fed1de8c4610a"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "村家",
        "preface": "",
        "paragraphs": [
            "绕郭一溪斜，溪村八九家。",
            "招邀过邻里，款曲话桑麻。",
            "老树低眠石，寒流浅漱沙。",
            "吾生尚萍梗，媿尔独兴嗟。"
        ],
        "notes": "",
        "id": "e968981d2f0dfed23373ca5f092fa82d"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "积潦简友人",
        "preface": "",
        "paragraphs": [
            "暝锁层阴重，霾深失远峦。",
            "积流上篱落，飞影度栏干。",
            "石发梳风瘦，垣衣护雨寒。",
            "深怀裹饭去，终媿往来难。"
        ],
        "notes": "",
        "id": "584f59307850f1f3ecbf71a707921b0b"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "苇迳",
        "preface": "",
        "paragraphs": [
            "苇迳通支港，舟行倚岸斜。",
            "晓沙含宿雨，老树著疏花。",
            "岁月春城暮，人烟水驿赊。",
            "仍年为客恨，飘泊祇堪嗟。"
        ],
        "notes": "",
        "id": "e1b6640d672496f1b5b3d5a0a75ec652"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "东吴逆旅",
        "preface": "",
        "paragraphs": [
            "他乡又寒食，牢落动归心。",
            "世事少如意，明时无赏音。",
            "江湖千里客，桑柘一春深。",
            "昨夜还家梦，西窗见绿阴。"
        ],
        "notes": "",
        "id": "5faca2f417b49a451955d7fd920e3901"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "远游",
        "preface": "",
        "paragraphs": [
            "关山劳眺望，宇宙忆经行。",
            "地隔南溟断，天低北斗横。",
            "高谯闻远柝，孤枕历寒更。",
            "只影惟堪吊，殊乡鲜弟兄。"
        ],
        "notes": "",
        "id": "8db6e57bb1632c7e9dd4196424200781"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "雨晴小步",
        "preface": "",
        "paragraphs": [
            "蚕月家家静，村流处处深。",
            "草分两岸色，竹覆半池阴。",
            "少饮亦微醉，独行还自吟。",
            "儿童怪相问，争识野夫心。"
        ],
        "notes": "",
        "id": "9bb220f491a71a46217b3f4d43bc0519"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "晨征",
        "preface": "",
        "paragraphs": [
            "乱山迎马首，树色辨微茫。",
            "犬吠一村月，鸦啼满屋霜。",
            "近郊人语早，远市漏声长。",
            "隔岸谁家圃，疏梅出短墙。"
        ],
        "notes": "",
        "id": "5a333e77206a062ffd385cb72d5466f0"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "出郭",
        "preface": "",
        "paragraphs": [
            "泥深留屐齿，出郭少人行。",
            "远磬含余韵，疏帘透薄明。",
            "浮云时态异，流水世情轻。",
            "只读南华了，年来悟养生。"
        ],
        "notes": "",
        "id": "e472218bf6106d4ef8abf579aebdea9d"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "郊行",
        "preface": "",
        "paragraphs": [
            "夏半余寒在，新秧绿未齐。",
            "僧归知有寺，水尽觉无溪。",
            "疏径风行箨，空庭鸟篆泥。",
            "东郊有幽致，小暇一扶藜。"
        ],
        "notes": "",
        "id": "f699c9f8ea01325853787c075a800046"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "漏长",
        "preface": "",
        "paragraphs": [
            "漏长知夜久，梦薄觉衣轻。",
            "曙月侵霜白，寒星度水明。",
            "遥空一雁过，邻屋数鸡鸣。",
            "著论吾宁敢，徐徐待老成。"
        ],
        "notes": "",
        "id": "7c27129dcb1bb4903822970dc09afd7c"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "意行",
        "preface": "",
        "paragraphs": [
            "简出少过从，前游仙梦中。",
            "寒峰千岭碧，霜叶半林红。",
            "霁表浮余景，明边落去鸿。",
            "意行随所止，端未哭涂穷。"
        ],
        "notes": "",
        "id": "d42f39fade966e47e6ddd3dd84c55e7c"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "偶出",
        "preface": "",
        "paragraphs": [
            "野店荒鸡曙，篱荆带暝开。",
            "漏声随雨尽，山色傍船来。",
            "事业归书卷，生涯付酒杯。",
            "溪翁往还惯，不怕白鸥猜。"
        ],
        "notes": "",
        "id": "5252d97062cceda0f7fe76aaab3781c3"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "书西斋几",
        "preface": "",
        "paragraphs": [
            "半枕午窗梦，一声啼鸟清。",
            "雨深花有恨，春老柳无情。",
            "退觉身名重，闲知世事轻。",
            "杜门非谢客，懒甚阙将迎。"
        ],
        "notes": "",
        "id": "b46c0d09c8cd96f33784bb90f05473e9"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "迟客小轩",
        "preface": "",
        "paragraphs": [
            "约客久不至，春明坐小轩。",
            "墙阴侵霁色，簷晕上波痕。",
            "晴色麦花老，暖风鶑语繁。",
            "午庭人寂寂，桃李亦无言。"
        ],
        "notes": "",
        "id": "08221670e3b10b62aab064e799e7e1ce"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "赋参政叔祖水亭",
        "preface": "",
        "paragraphs": [
            "一段渔歌起夕阳，溪山佳处欠平章。",
            "受风杨柳丝丝弱，临水轩窗面面凉。",
            "约客有时同把酒，横琴无事自烧香。",
            "沙头鸥鸟忘机久，却被官船去较忙。"
        ],
        "notes": "",
        "id": "8954498d6ee2eed649ea47742af0577b"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "夜宿山庵",
        "preface": "",
        "paragraphs": [
            "扣宿精庐旋启扉，佛香未冷坐多时。",
            "分僧一半云归榻，借竹几些风入诗。",
            "隔梦听钟疑寺远，避寒移枕觉宵迟。",
            "起看犹有残窗月，春雪满山啼子规。"
        ],
        "notes": "",
        "id": "b2454df9a526fb98be4731502e93a7da"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "书斋戏题",
        "preface": "",
        "paragraphs": [
            "数簷隙地葺幽斋，小作轩窗傍竹开。",
            "行蚁上缘风折笋，饥鸦争啄雨残梅。",
            "闭门惟有读书乐，爱客苦无佳士来。",
            "最忆西湖柳阴底，扁舟欲去尚徘徊。"
        ],
        "notes": "",
        "id": "072e227c19a1f5d5b59532d12138d0bd"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "江湖",
        "preface": "",
        "paragraphs": [
            "江湖路远总风波，欲向山中制芰荷。",
            "黄叶落来秋色晚，乱鸦归处夕阳多。",
            "惯经世态知时异，拙为身谋惜岁过。",
            "有屋一区田二顷，分无清梦到鸣珂。"
        ],
        "notes": "",
        "id": "60ab19fa888e16dd6c6df7e1c2d87a21"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "过隠者居",
        "preface": "",
        "paragraphs": [
            "瘦筇独与鹤相随，行尽荒郊入翠微。",
            "溪鸟喜晴将子浴，山蜂傍暖采花归。",
            "空村岁月征书晚，深径蒿莱客屦稀。",
            "久欲依居图别业，自愁无计泣牛衣。"
        ],
        "notes": "",
        "id": "90082ee0db22f92eefcc76287cc9627b"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "奉酬陈介庵明府桐江见寄",
        "preface": "",
        "paragraphs": [
            "寒侵征袖客先知，晓角吹霜下客衣。",
            "归兴只缘松菊晚，宦情肯为稻粱肥。",
            "山村日落人收市，海浦风生浪打围。",
            "怊怅诗成无便寄，夜深暗遣梦魂归。"
        ],
        "notes": "",
        "id": "632ca18e2a54208881d496ef055367b9"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "戏折竹叶为舟示奚奴",
        "preface": "",
        "paragraphs": [
            "乃翁儿戏可怜生，折叶浮舟趁岸行。",
            "有便信风翻覆易，无心逐水去留轻。",
            "触崖颇似乘时意，藏壑深关遯世情。",
            "幸喜此身元不系，底须壁上觅寰瀛。"
        ],
        "notes": "",
        "id": "1eccda6e6b0c369e6a249d91448bc1d8"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "元日酌悠然赋坐客悠字韵",
        "preface": "",
        "paragraphs": [
            "东风第一番春游，白袷清樽半日休。",
            "花气未醒蜂蝶懒，宿寒犹𣨼雨云愁。",
            "人烟带郭居全少，林沼当轩趣迥幽。",
            "吟过小桥归梦晚，乱钟何处思悠悠。"
        ],
        "notes": "",
        "id": "20fc4bded16369fd050965e7fb99807b"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "重过东野故居",
        "preface": "",
        "paragraphs": [
            "郭外有村名孟堡，旧传君此卜幽栖。",
            "草荒东野千年宅，水绕南山一曲溪。",
            "人物不生诗渺渺，秋风无语恨凄凄。",
            "可怜如许衣冠士，不为留祠向竹西。"
        ],
        "notes": "",
        "id": "ec44d002cb97d2d2474a65b1435d404b"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "归来",
        "preface": "",
        "paragraphs": [
            "小笠轻蓑卧短篷，晓歌楚曲和渔翁。",
            "片帆自识归来路，借得清江一钓风。"
        ],
        "notes": "",
        "id": "193f379b9c798392c456c27f71ed4f82"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "幽兴",
        "preface": "",
        "paragraphs": [
            "自折疏花插小瓶，醉眠明月读骚经。",
            "白云也识幽人意，分与秋山一半青。"
        ],
        "notes": "",
        "id": "6bfe39def26d742877b42e12b25d96d4"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "山中冬至",
        "preface": "",
        "paragraphs": [
            "读易烧香自闭门，懒于世故苦纷纷。",
            "晓来静处参生意，春到梅花有几分。"
        ],
        "notes": "",
        "id": "fc2c3230f1542301296e976f965ad4bc"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "夜轩纳凉",
        "preface": "",
        "paragraphs": [
            "银床破睡雾笼纱，翠簟湘纹卷浪斜。",
            "小院夜深凉似水，一池明月浸荷花。"
        ],
        "notes": "",
        "id": "cc93698de0c291ed8c33ca83d4aa15a3"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "五月十三日偶成",
        "preface": "",
        "paragraphs": [
            "富贵真同一蚁丘，宠荣多处独多忧。",
            "静观草木自生意，晚爱溪山多胜游。",
            "竹岂有情那得醉，鸡宁解语亦能愁。",
            "纷纷数子成何事，只合求田问舍休。"
        ],
        "notes": "",
        "id": "c0fa2cd941f826ab94286cb80e7c101b"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "漫赋",
        "preface": "",
        "paragraphs": [
            "篝灯读易听更残，微雨萧萧独闭关。",
            "治世岂无谋可献，书生从古命多寒。",
            "数茎须为忧时白，一点心犹报国丹。",
            "未肯轩裳便尘土，此身翻恐误儒冠。"
        ],
        "notes": "",
        "id": "40b077d61575afda2be7ef519b353836"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "读后山诗",
        "preface": "",
        "paragraphs": [
            "百世人参杜陵句，一灯晚得后山传。",
            "天寒霜重隼孤击，木落江空花自妍。",
            "绝代文章惊此老，半生心力尽他年。",
            "后来不作嗟谁继，古意凄凉付断编。"
        ],
        "notes": "",
        "id": "669ce7e79f77f240eea0471f97be5979"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "夜发江城",
        "preface": "",
        "paragraphs": [
            "移舟别浦待潮生，客子怱怱又夜行。",
            "云趁远帆离岛岸，风传疏角过江城。",
            "忧时谏草嗟无用，爱客灯花喜有情。",
            "愁甚不堪亲友别，小窗张酒到天明。"
        ],
        "notes": "",
        "id": "e87934dc0faa17810eba9e38832fddb1"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "远游",
        "preface": "",
        "paragraphs": [
            "关山劳眺望，宇宙忆经行。",
            "地隔南溟断，天低北斗横。",
            "高谯闻远柝，孤枕历寒更。",
            "只影惟堪吊，殊乡鲜弟兄。"
        ],
        "notes": "",
        "id": "8db6e57bb1632c7e9dd4196424200781"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "闻虏退后作",
        "preface": "",
        "paragraphs": [
            "小臣忧国志，所愿见时平。",
            "刁斗春防塞，囊书夜入京。",
            "边风吹冷骨，淮月浸重城。",
            "失喜天骄死，传闻已息兵。"
        ],
        "notes": "",
        "id": "04f85b97d9765b207417dc6331d11d35"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "咏狂虏",
        "preface": "",
        "paragraphs": [
            "狂虏何时静，干戈卒未休。",
            "乾坤犹半拆，汴泗自东流。",
            "腥日鼪鼯野，悲风鸿雁秋。",
            "诸贤江左计，长为晋人羞。"
        ],
        "notes": "",
        "id": "73c92a499a8d66d5065783cda5ed3b05"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "松江",
        "preface": "",
        "paragraphs": [
            "嗟我赋归役，怜君尚滞留。",
            "江风借行色，山月伴离愁。",
            "天地日以肃，星辰夜欲浮。",
            "东篱菊花约，莫易负清秋。"
        ],
        "notes": "",
        "id": "3598459d6f0d7ae74f286483a2cdec9c"
    },
    {
        "author": "陈必复",
        "dynasty": "宋",
        "type": "诗",
        "rhythmic": "",
        "title": "还西里所居",
        "preface": "",
        "paragraphs": [
            "长恐山林计未成，可能俯仰羡公卿。",
            "鹤闲不受云拘束，梅冷惟须雪主盟。",
            "北阙无书休悔出，东皋有秫可归耕。",
            "镜容渐改惊非昔，犹喜旁人唤后生。"
        ],
        "notes": "",
        "id": "dad09524dab6d79e55ba4ce06583a0d5"
    }
]