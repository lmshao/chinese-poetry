[
    {
        "author": "曹冠",
        "dynasty": "宋",
        "type": "诗",
        "rhythmic": "",
        "title": "题石洞",
        "preface": "",
        "paragraphs": [
            "兹山融结几千年，天划神剜巧自然。",
            "瀑派星河飞雪练，桂分月窟耸云烟。",
            "人疑盖竹旧福地，我道金华小洞天。",
            "乘兴登临供胜赏，依然身是十洲仙。"
        ],
        "notes": "",
        "id": "e9cda923956524e7af348178980377a0"
    },
    {
        "author": "曹冠",
        "dynasty": "宋",
        "type": "诗",
        "rhythmic": "",
        "title": "涵碧亭  其一",
        "preface": "",
        "paragraphs": [
            "翠岩森秀爽，蟠结混沌初。",
            "唐朝遇藻鉴，胜景方发舒。",
            "飞泉注碧潭，流觞绕双鱼。",
            "烟霏足奇态，雅称幽人居。",
            "刘郎赋丹青，诗思尚有余。",
            "使其亲拭目，发兴当何如。",
            "年来颇湮厄，亭馆几邱墟。",
            "寺僧杀风景，古木半剪除。",
            "骚人罢登临，过客徒欷歔。",
            "物理不终否，蓬藋新芟锄。",
            "松篁亦欣荣，垂条再扶疏。",
            "伊余事幽讨，徙倚聊与娱。",
            "寄傲引壶觞，招隠携琴书。",
            "涓辰此卜筑，何羡诸葛庐。"
        ],
        "notes": "",
        "id": "ebaa0679f65b3998b6c3a563d982446d"
    },
    {
        "author": "曹冠",
        "dynasty": "宋",
        "type": "诗",
        "rhythmic": "",
        "title": "涵碧亭  其二",
        "preface": "",
        "paragraphs": [
            "平生事澹泊，荣利不关心。",
            "杜门久谢客，岂容俗尘侵。",
            "令尹有佳招，联辔游云林。",
            "流觞遶双鱼，茂樾栖幽禽。",
            "挥毫写佳句，骚雅寓意深。",
            "玎珰泉声玉，琐碎竹影金。",
            "开怀拚剧饮，预约盟再寻。",
            "搔首赓险韵，杜陵不胜簪。"
        ],
        "notes": "",
        "id": "546987c9daa70afa64792f7cedf238d3"
    },
    {
        "author": "曹冠",
        "dynasty": "宋",
        "type": "诗",
        "rhythmic": "",
        "title": "涵碧亭  其三",
        "preface": "",
        "paragraphs": [
            "杖藜乘兴纵幽寻，野寺松篁蔼翠阴。",
            "流水潺湲如有恨，白云舒卷本无心。",
            "龙钟谁识天津叟，高卧曾为梁甫吟。",
            "静奏瑶琴聊自适，祇应风月是知音。"
        ],
        "notes": "",
        "id": "dda9a9430a4b9061a74cfd18fef7484c"
    },
    {
        "author": "曹冠",
        "dynasty": "宋",
        "type": "词",
        "rhythmic": "东坡引",
        "title": "",
        "preface": "",
        "paragraphs": [
            "凉飚生玉宇。",
            "黄花晓凝露。",
            "汀苹岸蓼秋将暮。",
            "登高开宴俎。",
            "传杯兴逸，分咏得句。",
            "思戏马、长怀古。",
            "东篱候酒人何处。",
            "芳尊须送与。"
        ],
        "notes": "",
        "id": "625af33b54ac895c8543188bbda4111f"
    },
    {
        "author": "曹冠",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "三洞烟霞多胜致，壶中别有登临。",
            "白鸥飞处晚云深。",
            "群峰罗户牖，空翠入衣襟。",
            "分得双溪楼上景，四时佳趣供吟。",
            "浩歌鲸饮酒频斟。",
            "莺花休恨别，风月是知音。"
        ],
        "notes": "",
        "id": "4021f6230fd3545596ead95ff8988d98"
    },
    {
        "author": "曹冠",
        "dynasty": "宋",
        "type": "词",
        "rhythmic": "使牛子",
        "title": "",
        "preface": "",
        "paragraphs": [
            "晚天雨霁横雌霓。",
            "帘卷一轩月色。",
            "纹簟坐苔茵，乘兴高歌饮琼液。",
            "翠瓜冷浸冰壶碧。",
            "茶罢风生两腋。",
            "四座沸欢声，喜我投壶全中的。"
        ],
        "notes": "",
        "id": "02c4bede39d281fb71706c163c969afd"
    },
    {
        "author": "曹冠",
        "dynasty": "宋",
        "type": "词",
        "rhythmic": "八六子",
        "title": "",
        "preface": "",
        "paragraphs": [
            "晚秋时。",
            "碧天澄爽，云何宋玉兴悲。",
            "对美景良辰乐事，采萸簪菊登临，共上翠微。",
            "堪嗟乌兔如飞。",
            "秉烛欢游须屡，传杯到手休辞。",
            "念戏马台存，隽游安在，且开怀抱，听歌金缕，从教下客疏狂落帽，也胜龌龊东篱。",
            "醉中归。",
            "花阴月影正移。"
        ],
        "notes": "",
        "id": "b7bcdba5c67b5445cee04bbf0266b81b"
    },
    {
        "author": "曹冠",
        "dynasty": "宋",
        "type": "词",
        "rhythmic": "兰陵王",
        "title": "",
        "preface": "",
        "paragraphs": [
            "晚云碧。",
            "松巘飞泉翠滴。",
            "双鱼畔、疑是永和，曲水流觞旧风物。",
            "波光映山色。",
            "时见轻鸥出没。",
            "壶天邃，修竹翠阴，虚籁吟风更幽寂。",
            "登临兴何极。",
            "上烟际危亭，彩笔题石。",
            "山中猿鹤应相识。",
            "对远景舒啸，壮怀豪逸。",
            "刘郎何在玩石刻。",
            "感往事陈迹。",
            "还忆。",
            "少年日。",
            "帅旗鼓文场，轩冕京国。",
            "如今老大机心息。",
            "有陶令秫酒，谢公山屐。",
            "闲来潭洞，醉皓月，弄横笛。"
        ],
        "notes": "",
        "id": "903743ce89429cc2c4723f342d034648"
    },
    {
        "author": "曹冠",
        "dynasty": "宋",
        "type": "词",
        "rhythmic": "凤栖梧",
        "title": "",
        "preface": "",
        "paragraphs": [
            "桃杏争妍韶景媚，雨霁烟轻，山色挼蓝翠。绿竹青松依涧水，了无一点尘埃气。",
            "忙里偷闲真得计，乘兴携壶，文饮欣同志。对景挥毫聊寓意，赏花对月拚深醉。"
        ],
        "notes": "",
        "id": "ee1b440ab561eb310261436454dc23a8"
    },
    {
        "author": "曹冠",
        "dynasty": "宋",
        "type": "词",
        "rhythmic": "凤栖梧",
        "title": "",
        "preface": "",
        "paragraphs": [
            "昨夜西畴新足雨，玉露金飙，著意鏖残暑。画阁登临凝望处，馀霞晚照明烟浦。",
            "闲是闲非知几许，物换星移，风景都如故。耳听是非萦意绪，争如挥麈谈千古。"
        ],
        "notes": "",
        "id": "fd4409d745f1bfc334ba6b38c5fee04c"
    },
    {
        "author": "曹冠",
        "dynasty": "宋",
        "type": "词",
        "rhythmic": "凤栖梧",
        "title": "",
        "preface": "",
        "paragraphs": [
            "桂棹悠悠分浪稳，烟幕层峦，绿水连天远。赢得锦襄诗句满，兴来豪饮挥金碗。",
            "飞絮撩人花照眼，天阔风微，燕外晴丝卷。翠竹谁家门可款，舣舟闲上斜阳岸。"
        ],
        "notes": "",
        "id": "5a51434345a0c1553453bc92d2aa8919"
    },
    {
        "author": "曹冠",
        "dynasty": "宋",
        "type": "词",
        "rhythmic": "凤栖梧",
        "title": "",
        "preface": "",
        "paragraphs": [
            "魏紫姚黄凝晓露，国艳天然，造物偏锺赋。独占风光三月暮，声名都压花无数。",
            "蜂蝶寻香随杖屦，睍睆莺声，似劝游人住。把酒留春春莫去，玉堂元是常春处。"
        ],
        "notes": "",
        "id": "18d03bf5d5303fd1904684f68d3cfe63"
    },
    {
        "author": "曹冠",
        "dynasty": "宋",
        "type": "词",
        "rhythmic": "卜算子",
        "title": "",
        "preface": "",
        "paragraphs": [
            "午枕梦游仙，身到蓬莱境。",
            "何事莺声啭绿杨，刚把人惊醒。",
            "乘兴对琴尊，寄傲吟光景。",
            "绕舍清阴映远岑，香篆槐堂静。"
        ],
        "notes": "",
        "id": "bb4f189929fc73c99f8000f6cf0eab68"
    },
    {
        "author": "曹冠",
        "dynasty": "宋",
        "type": "词",
        "rhythmic": "哨遍",
        "title": "",
        "preface": "",
        "paragraphs": [
            "壬戍孟秋，苏子夜游，赤壁舟轻漾。",
            "观水光、弥渺接遥天，月出於东山之上。",
            "与客同，清欢扣舷歌咏，开怀饮酒情酣畅。",
            "如羽化登仙，乘风独立，飘然遗世高尚。",
            "客吹箫、音韵远悠扬。",
            "怨慕舞潜蛟、动凄凉。",
            "自古英雄，孟德周郎。",
            "旧踪可想。",
            "噫，水与月兮，逝者如斯曷尝往。",
            "变化如一瞬，盈虚兮、莫消长。",
            "自不变而观，物我无尽，何须感物兴悲怅。",
            "夫天地之间，物各有主，惟同风月清赏。",
            "念江山美景岂可量。",
            "吾与子、乐之兴徜徉。",
            "听江渚、樵歌渔唱。",
            "□侣鱼虾、友麋鹿，举匏尊相劝，人生堪笑，蜉蝣一梦，且纵扁舟放浪。",
            "戏将坡赋度新声，试写高怀，自娱闲旷。"
        ],
        "notes": "",
        "id": "dbc814c76e8a8359887d0518b002e9a7"
    },
    {
        "author": "曹冠",
        "dynasty": "宋",
        "type": "词",
        "rhythmic": "喜朝天・踏莎行",
        "title": "",
        "preface": "",
        "paragraphs": [
            "翠老红稀，歌慵笑懒。",
            "溟濛烟雨秋千院。",
            "芹泥带湿燕双飞，杜鹃啼诉芳心怨。",
            "座客分题，传觞迭劝。",
            "送春惜别情何限。",
            "不须惆怅怨春归，明年春色重妍暖。"
        ],
        "notes": "",
        "id": "f0905a6877f75cc89180012f07d410c8"
    },
    {
        "author": "曹冠",
        "dynasty": "宋",
        "type": "词",
        "rhythmic": "喜朝天・踏莎行",
        "title": "",
        "preface": "",
        "paragraphs": [
            "绣水雕栏，绮霞邃宇。",
            "薰风飒至清无暑。",
            "花间休唱遏云歌，枝头且听娇莺语。",
            "景物撩人，悠然得句。",
            "深杯戏把纹楸赌。",
            "胸中邱壑自生凉，何须泉石寻佳趣。"
        ],
        "notes": "",
        "id": "aedbdbbc2bed6a169fd2a3b382d430be"
    },
    {
        "author": "曹冠",
        "dynasty": "宋",
        "type": "词",
        "rhythmic": "喜迁莺",
        "title": "",
        "preface": "",
        "paragraphs": [
            "艳阳时序。",
            "向祓禊芳辰，登临仙府。",
            "碧水澄虚，修篁耸翠，夹径蕙兰香吐。",
            "春晚巧莺声碎，风卷飞红无数。",
            "凝望处，见桑村麦陇，竹溪烟浦。",
            "欢聚。",
            "须信道，游宦东西，易得成离阻。",
            "北海开尊，东山乘兴，四乐偷闲赢取。",
            "棋战新来常胜，诗瘦只因吟苦。",
            "心湛静，笑白云多事，等闲为雨。"
        ],
        "notes": "",
        "id": "a980c7b3f2dddce069edb9e7dda2b2db"
    },
    {
        "author": "曹冠",
        "dynasty": "宋",
        "type": "词",
        "rhythmic": "夏初临",
        "title": "",
        "preface": "",
        "paragraphs": [
            "翠入烟岚，绿铺槐幄，薰风初扇微和。",
            "茂樾扶疏，绛榴花映庭柯。",
            "瀑泉飞下层坡。",
            "间新篁、夹迳青莎。",
            "良辰佳景，登临隽游，清兴何多。",
            "流觞高会，不减兰亭，感怀书事，聊寄吟哦。",
            "升沈变化，任它造物如何。",
            "蹑磴攀萝。",
            "上冲霄、满饮高歌。",
            "醉还醒，重宴画楼，赏玩金波。"
        ],
        "notes": "",
        "id": "6a8e8f86cf247f8251dc6bd82d28a255"
    },
    {
        "author": "曹冠",
        "dynasty": "宋",
        "type": "词",
        "rhythmic": "夏初临",
        "title": "",
        "preface": "",
        "paragraphs": [
            "水榭风台，竹轩梅径，双溪新创名园。",
            "极目遐观，碧岭敛散瑶烟。",
            "柳塘风皱清涟。",
            "烂红云、花岛争妍。",
            "艳妆佳丽，相携笑歌，学弄秋千。",
            "遨头多暇，命友寻芳，赏心行乐，物态熙然。",
            "偎香拾翠，雅宜飞盖联翩。",
            "满劝金船。",
            "任玉山、频醉花前。",
            "且留连，赏月画阑，拟斗婵娟。"
        ],
        "notes": "",
        "id": "02fa56be3d8d7dfb7bf7f295fe521977"
    },
    {
        "author": "曹冠",
        "dynasty": "宋",
        "type": "词",
        "rhythmic": "夏初临",
        "title": "",
        "preface": "",
        "paragraphs": [
            "琴拂虞薰，月裁班扇，麦秋槐夏清和。",
            "笋变琅玕，绛榴细蹙香罗。",
            "绿云初展圆荷。",
            "见金鳞、戏跃清波。",
            "山丹舒艳，葵花映日，萱草成窠。",
            "浮云富贵，出处无心，好天风月，如意偏多。",
            "功名事业，壮怀岜肯蹉跎。",
            "待拥雕戈。",
            "洗胡尘、须挽天河。",
            "醉挥毫，知音为我，发兴高歌。"
        ],
        "notes": "",
        "id": "bfff36c9ca5025745245d72a49e21d30"
    },
    {
        "author": "曹冠",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "良月戒微寒，清夜祥烟馥郁。",
            "来报天庭喜事，现灯花金粟。",
            "芝书奎画下层霄，宣召想来促。",
            "它日玉堂挥翰，赐金莲花烛。"
        ],
        "notes": "",
        "id": "a832b6084ea7cd6c0a33814401f86a44"
    },
    {
        "author": "曹冠",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "商素肃金飚，吹帽又逢佳节。",
            "乘兴登临舒啸，玩云林清绝。",
            "高歌横剑志平戎，酒量与天阔。",
            "更待醉归开宴，赏东篱明月。"
        ],
        "notes": "",
        "id": "07b0d36434b82d2989874b3107e76ed3"
    },
    {
        "author": "曹冠",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "蟾苑桂飘香，雅称姮娥珍惜。",
            "吹下一丛仙种，伴秋光岑寂。",
            "金风玉露嫩凉天，造化有消息。",
            "醉赏绿云金粟，媚枝头月色。"
        ],
        "notes": "",
        "id": "439f653bb44fc359851822e627c6f521"
    },
    {
        "author": "曹冠",
        "dynasty": "宋",
        "type": "词",
        "rhythmic": "定风波",
        "title": "",
        "preface": "",
        "paragraphs": [
            "万个琅玕筛日影，两堤杨柳蘸涟漪。",
            "鸣鸟一声林愈静。",
            "吟兴。",
            "未曾移步已成诗。",
            "旋汲清湘烹建茗，时寻野果劝金卮。",
            "况有良朋谈妙理。",
            "适意。",
            "此欢莫遣俗人知。"
        ],
        "notes": "",
        "id": "003e4bec89d7c82720a3f49c31ccab0b"
    },
    {
        "author": "曹冠",
        "dynasty": "宋",
        "type": "词",
        "rhythmic": "宴桃源・如梦令",
        "title": "",
        "preface": "",
        "paragraphs": [
            "廉纤小雨养花天。",
            "池光映远山。",
            "蕙兰风暖正暄妍。",
            "归梁燕翼偏。",
            "芳草碧，绿波涟。",
            "良辰近禁烟。",
            "酒酣午枕兴怡然。",
            "莺声惊梦仙。"
        ],
        "notes": "",
        "id": "fc1ca3fb7be8242858da3c242e9e9eb0"
    },
    {
        "author": "曹冠",
        "dynasty": "宋",
        "type": "词",
        "rhythmic": "宴桃源・如梦令",
        "title": "",
        "preface": "",
        "paragraphs": [
            "西湖避暑棹扁舟。",
            "忘机狎白鸥。",
            "荷香十里供瀛洲。",
            "山光翠欲流。",
            "歌浩浩，思悠悠。",
            "诗成兴未休。",
            "清风明月解相留。",
            "琴声万籁幽。"
        ],
        "notes": "",
        "id": "a9e5f0fe201677789c9a9ef4331f665f"
    },
    {
        "author": "曹冠",
        "dynasty": "宋",
        "type": "词",
        "rhythmic": "小重山",
        "title": "",
        "preface": "",
        "paragraphs": [
            "风飐池荷雨盖翻。",
            "明珠千万颗，碎仍圆。",
            "龟鱼浮戏皱清涟。",
            "翠光映，垂柳幂瑶烟。",
            "幽兴寓薰弦。",
            "俗尘飞不到，小壶天。",
            "身闲无事自超然。",
            "拚酩酊，一枕梦游仙。"
        ],
        "notes": "",
        "id": "5c1a18f162a21c2805aa13ddc76c74f7"
    },
    {
        "author": "曹冠",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "碧天如水，湛银潢清浅，金波澄澈。",
            "疑是姮娥将宝鉴，高挂广寒宫阙。",
            "林叶吟秋，帘栊如画，丹桂香风发。",
            "年年今夕，庾楼此兴清绝。",
            "因念重折高枝，壮心犹郁，已觉生华发。",
            "好向林泉招隐处，时讲清游真率。",
            "乘兴歌欢，熙然朝野，何日非佳节。",
            "百杯千首，醉吟长对风月。"
        ],
        "notes": "",
        "id": "d8a48c7d7206994f426cd281c8acf227"
    },
    {
        "author": "曹冠",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "天津仙客，话平蔡、曾把龙锺调戏。",
            "茅舍云林方隐迹，日日琴樽适意。",
            "鹏激天池，扶摇未便，尚敛摩云翅。",
            "经纶万卷，个中真负豪气。",
            "喜遇良友知心，登临酬唱，堪作词林瑞。",
            "况是韶华将近也，待约连宵春醉。",
            "对客挥毫，如虹浩饮，争涌如泉思。",
            "同寅他日，誓坚忠义相济。"
        ],
        "notes": "",
        "id": "3a3387555bce331d6c6e5c0352b77421"
    },
    {
        "author": "曹冠",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "金飚替暑，觉庭梧湘簟，凉生秋意。",
            "玉露宵零仙掌洁，云卷碧天如水。",
            "银汉波澄，蟾光练静，依约山横翠。",
            "清商佳景，笑它宋玉憔悴。",
            "堪笑利锁名缰，向蜗牛角上，所争何事。",
            "四者难并人易老，惟有修真得计。",
            "荣悴循环，功名由命，达观明深旨。",
            "桂花同赏，莫辞通夕欢醉。"
        ],
        "notes": "",
        "id": "ac0a6130bd2685a7f6164a25ffa64cd7"
    },
    {
        "author": "曹冠",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "蜀川三峡，有高唐奇观，神仙幽处。",
            "巨石巉岩临积水，波浪轰天声怒。",
            "十二灵峰，云阶月地，中有巫山女。",
            "须臾变化，阳台朝暮云雨。",
            "堪笑楚国怀襄，分当严父子，胡然无度。",
            "幻梦俱迷，应感逢魑魅，虚言冥遇。",
            "仙女耻求媒，况神清直，岂可轻诬污。",
            "逢君之恶，鄙哉宋玉词赋。"
        ],
        "notes": "",
        "id": "ecb3d935690913321995e8f6afe103be"
    },
    {
        "author": "曹冠",
        "dynasty": "宋",
        "type": "词",
        "rhythmic": "惜芳菲・惜分飞",
        "title": "",
        "preface": "",
        "paragraphs": [
            "寓意登临诗与酒。",
            "豪气直冲牛斗。",
            "挥翰风雷吼。",
            "我生嗟在东坡后。",
            "流水高山琴静奏。",
            "莫笑知音未偶。",
            "天意君知否。",
            "穷通在道吾何有。"
        ],
        "notes": "",
        "id": "35260b1ed3b089076693f2f7ec2d2312"
    },
    {
        "author": "曹冠",
        "dynasty": "宋",
        "type": "词",
        "rhythmic": "望海潮",
        "title": "",
        "preface": "",
        "paragraphs": [
            "会稽藩镇，舟车都会，槐庭燕寝凝香。",
            "禹穴旧踪，兰亭胜致，千岩万壑生光。",
            "舆颂美龚黄。",
            "庆慈闱戏彩，眉寿而康。",
            "寓兴西园，月台风榭赏群芳。"
        ],
        "notes": "",
        "id": "5beab9fa4357f1692bcb216dbb6245d6"
    },
    {
        "author": "曹冠",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "更阑月影转瑶台。",
            "歌舞下香阶。",
            "洞府归云缥缈，主宾清兴徘徊。",
            "汤斟崖蜜，香浮瑞露，风味方回。",
            "投辖高情无厌，抱琴明日重来。"
        ],
        "notes": "",
        "id": "6c14aee9358eb84a017220acc030ccbe"
    },
    {
        "author": "曹冠",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "春芽北苑小方圭。",
            "碾畔玉尘飞。",
            "金箸春葱击拂，花瓷雪乳珍奇。",
            "主人情重，留连佳客，不醉无归。",
            "邀住清风两腋，重斟上马金卮。"
        ],
        "notes": "",
        "id": "7b7a5695ebb33056fefd5b359e7e3f49"
    },
    {
        "author": "曹冠",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "念行藏在道，仕宦岂为谋身。",
            "自谤起营蝇，东山高卧，北海开尊。",
            "荣枯置之度外，得饶人处，谩也饶人。",
            "须信吾躬道义，巍然良贵中存。",
            "浮名。",
            "蜗角是非蚊。",
            "过耳总休论。",
            "且啸傲幽居，清风皓月，光景常新。",
            "佩琴行吟胜景，访林泉、避暑赏烟云。",
            "谁识怀忠畎亩，此心常不忘君。"
        ],
        "notes": "",
        "id": "145319787dd14bb5d254e00a9483ef6f"
    },
    {
        "author": "曹冠",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "湖岸千峰。",
            "嵌岩隐映，绿竹青松。",
            "古寺东西，楼台上下，烟雾溟濛。",
            "波光万顷溶溶。",
            "人面与、荷花共红。",
            "拨棹归欤，一天明月，十里香风。"
        ],
        "notes": "",
        "id": "d5447356c2b39a7a7b9defcad18312c7"
    },
    {
        "author": "曹冠",
        "dynasty": "宋",
        "type": "词",
        "rhythmic": "桂飘香",
        "title": "",
        "preface": "",
        "paragraphs": [
            "律应清商，嫩凉生、金风乍飘林叶。",
            "玉兔腾精，光浸楼台，宛似广寒宫阙。",
            "远山横翠烟霏敛，鹊枝绕、蛩声凄切。",
            "气萧爽，一年好处，桂花时节。",
            "香压群芳妙绝。",
            "记蟾窟高枝，两曾攀折。",
            "思报君亲，何事壮怀犹郁。",
            "传岩莘野时方隐，心先定、经纶施设。",
            "赏花醉，持杯更邀皓月。"
        ],
        "notes": "",
        "id": "74e71aa2cb582dbf62aabc6ffd3dccd8"
    },
    {
        "author": "曹冠",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "游燕赏潭洞，舒啸对云峰。",
            "瀑泉飞下银汉，一水净涵空。",
            "前度刘郎诗句，祗咏丹青摹写，佳境未亲逢。",
            "争似我吟赏，携酒屡从容。",
            "濯尘缨，挥羽扇，快薰风。",
            "因思往古游者，清兴与今同。",
            "泉石因人轻重，岘首名传千古，登览赖羊公。",
            "陵谷有迁变，勋烈耀无穷。"
        ],
        "notes": "",
        "id": "05138fe45e0b085850b85f59ce5704c5"
    },
    {
        "author": "曹冠",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "造物巧锺赋，新腊报花期。",
            "江梅清瘦，只是洁白逞芳姿。",
            "我欲超群绝类，故学仙家繁杏，秾艳映横枝。",
            "朱粉腻香脸，酒晕著冰肌。",
            "玉堂里，山驿畔，最希奇。",
            "谁将绛蜡笼玉，香雪染胭脂。",
            "好向歌台舞榭，斗取红妆娇面，偎倚韵偏宜。",
            "羌管莫吹动，风月正相知。"
        ],
        "notes": "",
        "id": "655b8bd4eee89558697558274ad823ff"
    },
    {
        "author": "曹冠",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "我本方壶客，飘逸离凡尘。",
            "胸中万卷，谈笑挥翰墨通神。",
            "不慕巢由隐迹，不羡皋夔功业，出处两无心。",
            "坦荡灵台净，廛隐胜云林。",
            "念生平，喜旷达，事幽寻。",
            "登临舒啸，惟有风月是知音。",
            "雅爱金华仙洞，一派苍崖飞瀑，四序景常新。",
            "遐想赤松子，来为醒冲襟。"
        ],
        "notes": "",
        "id": "42d2b4569849af2f2bff7aff686a639a"
    },
    {
        "author": "曹冠",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "自来百卉千葩，算多有、异芬清绝。",
            "此花独赋，天然标致，於中超越。",
            "月脸妆匀，碧琼枝瘦，真仙风骨。",
            "向严寒雪里，千林冻损，锺和气、先春发。",
            "信是芳姿高洁。",
            "肯趋陪、游蜂戏蝶。",
            "玉堂静处，竹梢斜亚，凝烟媚月。",
            "一任严城上，单于奏、角声凄切。",
            "待芳心结实，和羹鼎鼐，收功须别。"
        ],
        "notes": "",
        "id": "feac556386d876ae52e6e1631887e6d1"
    },
    {
        "author": "曹冠",
        "dynasty": "宋",
        "type": "词",
        "rhythmic": "汉宫春",
        "title": "",
        "preface": "",
        "paragraphs": [
            "一品天香。",
            "似蕊真仙质，宫额新妆。",
            "先春为传信息，压尽群芳。",
            "化工著意，赋阳和、欺雪凌霜。",
            "应自负，孤标介洁，岁寒独友松篁。",
            "因念广平曾赋，爱浮香胧月，疏影横窗。",
            "真堪玉堂对赏，琼苑依光。",
            "江城塞管，任龙吟、吹彻何妨。",
            "君看取，和羹事在，收功不负东皇。"
        ],
        "notes": "",
        "id": "2e5ed55cd98e77ffb5aa6ea17665cd1a"
    },
    {
        "author": "曹冠",
        "dynasty": "宋",
        "type": "词",
        "rhythmic": "江神子・江城子",
        "title": "",
        "preface": "",
        "paragraphs": [
            "雨馀乾鹊报新晴。",
            "晓风清。",
            "听莺声。",
            "飞盖南园，游赏赋闲情。",
            "麦垅黄云堆万顷，收刈处，有人耕。",
            "淙琤漱玉涧泉鸣。",
            "翠峰横。",
            "碧云凝。",
            "罨画园林，缣素写难成。",
            "卢橘杨梅时正熟，随处赏，饮班荆。"
        ],
        "notes": "",
        "id": "144b3436e35f39a5f04aa7fe6b2035c2"
    },
    {
        "author": "曹冠",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "雁字鳞差印碧空。",
            "淡云萦缕媚遥峰。",
            "悠扬舒卷逐西风。",
            "烟锁绿杨深院静，花前寓意劝金锺。",
            "凤箫一曲月明中。"
        ],
        "notes": "",
        "id": "186aa8b4a4f7ba7be48d138a079d9a9d"
    },
    {
        "author": "曹冠",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "槐柳风微轩槛凉。",
            "芙蕖绿叶映池光。",
            "几多飞盖拥红妆。",
            "泉试云龙花乳泛，袖笼宝鼎水沈香。",
            "绞楸戏战赌霞觞。"
        ],
        "notes": "",
        "id": "cac0bfeadeb5574fbcd8c8a9c63e504c"
    },
    {
        "author": "曹冠",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "翠带千条蘸碧流。",
            "多情不解系行舟。",
            "章台惜别恨悠悠。",
            "湿雨伤春眉黛敛，倚风无力舞腰柔。",
            "丝丝烟缕织离愁。"
        ],
        "notes": "",
        "id": "aa804d730ec615b6adb20a438cf4587b"
    },
    {
        "author": "曹冠",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "清介百无求。",
            "民瘼怀忧。",
            "席珍藏器效前修。",
            "自负平戎经国略，壮气横秋。",
            "二纪叹淹留。",
            "寻壑经丘。",
            "醉吟适意且遨游。",
            "致主丹心犹未老，天意知不。"
        ],
        "notes": "",
        "id": "351f819d2d9638ec3aa7f7c579a2d74f"
    },
    {
        "author": "曹冠",
        "dynasty": "宋",
        "type": "词",
        "rhythmic": "满庭芳",
        "title": "",
        "preface": "",
        "paragraphs": [
            "榴艳喷红，槐阴凝绿，薰风初扇微凉。",
            "新荷舒盖，翠色映波光。",
            "时见金鳞戏跃，听莺声、巧啭垂杨。",
            "谁知我，身闲无累，对景自襄羊。",
            "南堂。",
            "清昼永，瑶琴横膝，芸帙披香。",
            "负气冲牛斗，操凛冰霜。",
            "吟笔通神掣电，乘高兴、鲸吸飞觞。",
            "情何憾，君亲未报，功业志难忘。"
        ],
        "notes": "",
        "id": "83e43af10295df03fd4859c0ca9bbe41"
    },
    {
        "author": "曹冠",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "日暖烟轻，竹梢映、花阴凌乱。",
            "微风皱、池光青碧，绿杨垂岸。",
            "艳杏墙头红粉媚，幽兰砌下飘香暖。",
            "称邀宾、明日去寻芳，频欢宴。",
            "光景速，浑如箭。",
            "醉梦里，春强半。",
            "且花前莫厌，玉杯频劝。",
            "一枕游仙方警悟，浮名自笑犹萦绊。",
            "醉挥毫、付与雪儿歌，娇莺啭。"
        ],
        "notes": "",
        "id": "e0d26489d3114e725c187ec1f9abedbf"
    },
    {
        "author": "曹冠",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "味道韬光，伴耕钓、城南涧曲。",
            "吾不羡、炼丹金井，访仙王屋。",
            "清洁无瑕通隐显，满堂岂肯贪金玉。",
            "向北窗、高卧水风凉，槐阴绿。",
            "闲自赏，东篱菊。",
            "偏喜种，幽居竹。",
            "信巍然良贵，有荣无辱。",
            "外物随缘姑泛应，无心仕止常知足。",
            "喜圣时、协气屡丰年，西畴熟。"
        ],
        "notes": "",
        "id": "fe79aee36aebfa1393a03adf2344035a"
    },
    {
        "author": "曹冠",
        "dynasty": "宋",
        "type": "词",
        "rhythmic": "粉蝶儿",
        "title": "",
        "preface": "",
        "paragraphs": [
            "绕舍清阴，还是暮春天气。",
            "遍苍苔、乱红堆砌。",
            "问留春不住，春怎知人意。",
            "最关情，云杪杜鹃声碎。",
            "休怨春归，四时有花堪醉。",
            "渐红莲、艳妆依水。",
            "次芙蓉岩桂，与菊英梅蕊。",
            "称开尊，日日殢香偎翠。"
        ],
        "notes": "",
        "id": "1fe9f22fefa8a0fa663a83046251f962"
    },
    {
        "author": "曹冠",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "佳辰洊九，吹帽霜风峭。",
            "画阁势崔嵬，遍危阑、翠峰缭绕。",
            "茂林修竹，别是小壶天，烟霭淡，夕阳明，隐映溪光渺。",
            "匣琴流水，休恨知音少。",
            "长啸对西风，觉志气、凌云缥缈。",
            "传杯兴逸，高会继龙山，簪嫩菊，插红萸，相对年年好。"
        ],
        "notes": "",
        "id": "a60265928765f1611a17c3bb4025685d"
    },
    {
        "author": "曹冠",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "潮生潮落，千古长如许。",
            "吴越旧争衡，览遗迹、英雄何处。",
            "胥神忠愤，贾勇助鲸波，湍砥柱，驾鳌峰，万骑轰鼍鼓。",
            "连天雪浪，直上银河去。",
            "击楫誓中流，剑冲星、醉酣起舞。",
            "丈夫志业，当使列云台，擒颉利，斩楼兰，雪耻歼狂虏。"
        ],
        "notes": "",
        "id": "c4752fdb1c6b50f3259f2997abb2cae1"
    },
    {
        "author": "曹冠",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "深秋澄霁，烟淡霜天晓。",
            "翠岘峻摩穹，有碧涧、清溪缭绕。",
            "鸣弦多暇，乘兴约登临，听水乐，玩丰碑，遐想东坡老。",
            "当年叔子，何事伤怀抱。",
            "名与此山俱，叹无闻、真成可笑。",
            "吾侪勋业，要使列云台，擒颉利，斩楼兰，混一车书道。"
        ],
        "notes": "",
        "id": "785edbf2f7afe3385dd76b461b96b840"
    },
    {
        "author": "曹冠",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "鉴湖千顷，四序风光好。",
            "拨棹皱涟漪，极目处、青山缭绕。",
            "微茫烟霭，鸥鹭点菰蒲，云帆过，钓舟横，俱被劳生扰。",
            "知章请赐，独占心何小。",
            "风月本无私，同众乐、宁论多少。",
            "浮家泛宅，它日效陶朱，烹鲈鳜，酌松醪，吟笔千篇扫。"
        ],
        "notes": "",
        "id": "77e60a3304256bdcdd9b2c6b257bc9de"
    },
    {
        "author": "曹冠",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "年年九日，萸菊登高宴。",
            "今岁旅新丰，听征雁、吟蛩幽怨。",
            "行行游赏，邂逅得诗人，呼斗酒，发清吟，豪气凌霄汉。",
            "穷通默定，志士那兴叹。",
            "寓意醉乡游，且赢得、开怀萧散。",
            "功名外物，何必累冲襟，炼丹井，叱羊山，寻个修真伴。"
        ],
        "notes": "",
        "id": "056b30deef988489ff5d091e3f96869e"
    },
    {
        "author": "曹冠",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "一派弯溪曲港，两山松干柽萝。",
            "寻幽乘兴泛烟波。",
            "时见白鸥飞过。",
            "炫日浪纹金影，连云岸草青莎。",
            "陶然一醉养天和。",
            "解意歌莺劝我。"
        ],
        "notes": "",
        "id": "39737e074b156731034c63734c04585d"
    },
    {
        "author": "曹冠",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "秋霁姮娥二八，寒光逼散浮云。",
            "小山丛桂吐清芬。",
            "犹带蟾宫风韵。",
            "因念两登仙籍，恩沾雨露方新。",
            "汝今妙岁已能文。",
            "早折高枝荣奋。"
        ],
        "notes": "",
        "id": "78e641a05a511eeafe4d94507c4f82e1"
    },
    {
        "author": "曹冠",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "仙掌初零玉露，清商乍肃金飚。",
            "回环高阁桂香飘。",
            "元自广寒移到。",
            "绛蜡银蟾辉映，纶巾鹤氅逍遥。",
            "赏心乐事醉良宵。",
            "赢取开怀吟啸。"
        ],
        "notes": "",
        "id": "b26fbe5e0b9f2d317e529ff679788b08"
    },
    {
        "author": "曹冠",
        "dynasty": "宋",
        "type": "词",
        "rhythmic": "霜天晓角",
        "title": "",
        "preface": "",
        "paragraphs": [
            "水亭清绝。",
            "拥翠环林樾。",
            "湘簟宾筵乘兴，玉壶酒、漾冰雪。",
            "宝兽沈烟爇。",
            "玉琴声韵彻。",
            "夜永风微烟淡，梧桐影、碎明月。"
        ],
        "notes": "",
        "id": "89198b39f9fa2443ed379abc68ce7dc2"
    },
    {
        "author": "曹冠",
        "dynasty": "宋",
        "type": "词",
        "rhythmic": "霜天晓角",
        "title": "",
        "preface": "",
        "paragraphs": [
            "浦溆凝烟。",
            "谁家女采莲。",
            "手拈荷花微笑，传雅令、侑清欢。",
            "擘叶劝金船。",
            "香风袭绮筵。",
            "最后殷勤一瓣，分付与、酒中仙。"
        ],
        "notes": "",
        "id": "a7f9cbbd8ed722a5d684472fc6c5f9fd"
    },
    {
        "author": "曹冠",
        "dynasty": "宋",
        "type": "词",
        "rhythmic": "霜天晓角",
        "title": "",
        "preface": "",
        "paragraphs": [
            "小雨濛濛。",
            "轻烟舞曳风。",
            "林椒高低疏密，依浅濑、媚遥峰。",
            "浴鹭水溶溶。",
            "晴霞映晚红。",
            "拟向玉堂举似，摹写入、画图中。"
        ],
        "notes": "",
        "id": "f4f1e21a7531644728e4322c942f68db"
    },
    {
        "author": "曹冠",
        "dynasty": "宋",
        "type": "词",
        "rhythmic": "青玉案",
        "title": "",
        "preface": "",
        "paragraphs": [
            "烟村茂樾湾溪畔。",
            "似远景、摹轻练。",
            "细草平沙骑款段。",
            "渔翁欸乃，却惊鸥鹭，飞起澄波面。",
            "班荆对饮垂杨岸。",
            "枝上莺歌如解劝。",
            "山映斜阳霞绮散。",
            "醉吟乘兴，锦囊诗满，爱月归来晚。"
        ],
        "notes": "",
        "id": "b2c01868576892caf7a7716cebbeaacd"
    },
    {
        "author": "曹冠",
        "dynasty": "宋",
        "type": "词",
        "rhythmic": "风入松",
        "title": "",
        "preface": "",
        "paragraphs": [
            "瑶烟敛散媚晴空。",
            "云淡奇峰。",
            "澄江金斗平波面，扁舟载、蓑笠渔翁。",
            "仿佛辋川图上，依稀苕霅溪中。",
            "舂锄掠水浪花重。",
            "飞傍芦丛。",
            "绮霞斜映征鸿影，供吟毫、佳景无穷。",
            "顿起骑鲸游兴，泠然欲御清风。"
        ],
        "notes": "",
        "id": "e708845bb8d157c4554bd963e958dbf4"
    },
    {
        "author": "曹冠",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "我昔蓬莱侍列仙。",
            "梦游方悟绊尘缘。",
            "青春放浪迷诗酒，黄卷优游对圣贤。",
            "嘲水石，咏云烟。",
            "乘风欲往思泠然。",
            "要知昨夜方壶景，只在芸斋杖屦前。"
        ],
        "notes": "",
        "id": "427ec7fbd9b18aeb2dfb46814f3d5b07"
    }
]