[
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "拟古",
        "preface": "",
        "paragraphs": [
            "蚕丝图利人，利成身已烹。",
            "蛛丝图网物，网成身益倾。",
            "汉兴弓犬弃，楚乱萧艾生。",
            "祸福乃如此，吾道乌能亨。"
        ],
        "notes": "",
        "id": "af367c0b73424dd511d1b79dbff5de20"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "有感",
        "preface": "",
        "paragraphs": [
            "天地不磈立，人为天地心。",
            "世无经济学，何以任弥纶。",
            "沛兴园绮隠，渊启虬髯惊。",
            "汉唐造草昧，数子留其名。",
            "我非烟霞徒，息养离世氛。",
            "我非云水客，眼空观劫尘。",
            "有身必有用，用世非荣身。",
            "善性自孟子，恶性由荀卿。",
            "气质诚有驳，良心乃其纯。",
            "荀卿言治气，孟子言养心。",
            "治如治稊稗，恶去善自生。",
            "养如养佳谷，善长恶亦亡。",
            "善善而恶恶，孟荀同臭馨。",
            "安用泥口耳，纷纷争异名。",
            "寥寥数千载，尘迹汗简青。",
            "麟死不可作，纪例存其文。",
            "世无公是非，安得真劝惩。",
            "西汉岂无人，气节冰雪清。",
            "东汉岂无人，长厚性质淳。",
            "特立违时好，心事竟埋堙。",
            "纷纷澜倒徒，空赢身后名。"
        ],
        "notes": "",
        "id": "d7a397d6dc8cb8fd18dfc84c34cddac2"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "有感",
        "preface": "",
        "paragraphs": [
            "呢喃燕贺厦，嘹呖鸿渐磐。",
            "恋主江南暖，来宾塞北寒。",
            "炎凉有变易，去就无留难。",
            "勿嫌乌鹊噪，朝朝止屋端。"
        ],
        "notes": "",
        "id": "0d23f19b6eb5194b0ebe3c05a1a22e62"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "异兽",
        "preface": "",
        "paragraphs": [
            "甬东有异兽，俗名讹曰歆。",
            "其形类猴玃，或谓虎之精。",
            "逐人求口食，咿哑小儿声。",
            "满望乃谢去，不遂辄生嗔。",
            "利爪捥人目，乌喙啄其身。",
            "膏血尽且死，适意方欠伸。",
            "行道足一迹，深山昼掩门。",
            "众疑心是兽，何乃面如人。",
            "不知椎剥吏，人面而兽心。"
        ],
        "notes": "",
        "id": "bb77ed085304b241d29863964a8b2e19"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "戏同舍与内竞",
        "preface": "",
        "paragraphs": [
            "龙泉函气清，欧冶吐霞绮。",
            "干将堕龟文，莫邪潜漫理。",
            "藏锋金匣夜光芒，铜花玉晕相磨砥。",
            "雄雌一落东与西，相从不隔千山水。",
            "忆妾与君差池飞，送君挟策游京畿。",
            "暮云空碧雁度远，画梁寂寞燕来迟。",
            "但愿月宫分彩色，岂恨霜闺弄落晖。",
            "君方倦羁旅，妾亦厌枌土。",
            "锦水鸳鸯巢汉林，绮翼飞翔交媚妩。",
            "有时娇妬不自持，佯嗔不肯舒眉宇。",
            "逢君贫困泣牛衣，举案低蛾似顽鲁。",
            "谁知志满凌暴生，刚肠便不爱卿卿。",
            "望断犊车挥麈急，饱负虎嵎攘臂轻。",
            "松柏故无情，凌霄植根蒂。",
            "柔蔓托高翘，岁寒忻附丽。",
            "何为丝萝亲，反有荣悴异。",
            "昔日泪沾衣，长嗔失意同寒饥。",
            "今日衣拥泪，翻怨得意由轻肥。",
            "炎凉世态得失间，怨君却悔嗔君时。"
        ],
        "notes": "",
        "id": "53e869920c9860ed829647e654a4881b"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "梦游月宫",
        "preface": "",
        "paragraphs": [
            "蜿虹绛彩垂霄路，白波渺渺散寒露。",
            "横空掷绮结飞梁，叆叇青云匝风御。",
            "飏金排玉水晶宫，鸾佩霓襦笑相遇。",
            "兔停玉杵取玄霜，吴质无端强猜妬。",
            "窥见腰中三尺冰，便疑斫却婆娑树。",
            "桂香广陌不得留，灼灼修娥谩回顾。",
            "天孙飞梭织冰纨，帝子吹笙湿香雾。",
            "笑指瑶台十二层，只怕结邻未相许。",
            "潋滟金枢烟水寒，会驾飞轮撇波去。"
        ],
        "notes": "",
        "id": "0e99c9ce3e495ae1c02dc9522658952c"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "过横远途中",
        "preface": "",
        "paragraphs": [
            "蚕桑事已过，耕稼老农勤。",
            "桥断荒村雨，山埋半岭云。",
            "小松穿石出，野水落田分。",
            "茅店倾醨酒，相看亦论文。"
        ],
        "notes": "",
        "id": "970c0519232fa8d50f633d31607d37e0"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "病起",
        "preface": "",
        "paragraphs": [
            "事业书千卷，生涯菊一篱。",
            "约居悭问卜，多病颇知医。",
            "看镜癯添骨，挼髭笑解颐。",
            "闭门方得趣，不诵北山移。"
        ],
        "notes": "",
        "id": "05e5613b00aee61ad6eff30d12be000a"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "送洪宰西归少歌渔春渡是日风雨",
        "preface": "",
        "paragraphs": [
            "送客来孤店，疏轩竹数茎。",
            "归帆出烟雨，群吏立沙汀。",
            "似我情何悄，如君事最荣。",
            "待无云隔岸，须看远山青。"
        ],
        "notes": "",
        "id": "77d579db58c39aa1fefe6b9a0b152e32"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "寺深",
        "preface": "",
        "paragraphs": [
            "寺深幽寂寂，四月似秋天。",
            "夜久听山雨，晚来添石泉。",
            "断岩风啸木，疏竹鸟栖烟。",
            "钟鼓林梢动，空堂已罢禅。"
        ],
        "notes": "",
        "id": "23c574db5c94fc115e1e4823ac44ce94"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "安仁楼间晚晴时送默斋伯回星江",
        "preface": "",
        "paragraphs": [
            "已是悲秋客，那堪送远人。",
            "乱山残照惨，落叶晚风频。",
            "去恨随帆远，回头转意亲。",
            "明朝相忆处，鳞雁达情真。"
        ],
        "notes": "",
        "id": "191c949360e0d086031b2995f83be37f"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "呈豹林伯进斋表叔",
        "preface": "",
        "paragraphs": [
            "曲迳禅房午，幽风动古林。",
            "泉声落涧静，磬韵隔云深。",
            "空谷留禽语，青山洗客心。",
            "顿然忘俗想，来此不妨吟。"
        ],
        "notes": "",
        "id": "c7cd6700fcee5931619ab3174f904fbc"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "资政入村造寿器谩赋",
        "preface": "",
        "paragraphs": [
            "功成身退从来少，绿野超然洗俗埃。",
            "闲出西畴营六槚，胜传南极映三槐。",
            "迎门村妇携儿拜，遮道田翁带犬回。",
            "竞喜鸣珂归旧隠，争如鸥鹭不相猜。"
        ],
        "notes": "",
        "id": "8c86a721aa0be7b88cd689aac34926bb"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "八月初五日有怀旧事",
        "preface": "",
        "paragraphs": [
            "看来扰扰总何谋，且把行藏用酒酬。",
            "篱菊趁阴移别迳，江枫向晚落行舟。",
            "秋虫在壁催人织，归燕辞巢恋主愁。",
            "今日去年风物异，钱塘还在望山楼。"
        ],
        "notes": "",
        "id": "2ff32a8343edb107ccbb406f7d1809fd"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "题萧季贤雪涧轩",
        "preface": "",
        "paragraphs": [
            "避喧宽结小茅庐，庭竹栽多引凤栖。",
            "满地松钗风啸木，隔窗渔艇月涵溪。",
            "归鸿目送云间失，贺燕巢成栋外低。",
            "料想春残曾有梦，谢家芳草绿将齐。"
        ],
        "notes": "",
        "id": "601ab5c63e877053c5cb64d26abb2d34"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "呈陈介叔",
        "preface": "",
        "paragraphs": [
            "青帝东来驾彩鞯，烧灯过后少晴天。",
            "逢春已办穿花屐，阻雨先寻载酒船。",
            "但觉野云生树外，不知溪水涨滩前。",
            "落梅有恨香还湿，不得飞来傍舞筵。"
        ],
        "notes": "",
        "id": "8f7953abf8a536042a1ef0ee3bf4008e"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "春日书景",
        "preface": "",
        "paragraphs": [
            "狼藉残梅满地香，游蜂终日趁晴忙。",
            "芳堤细草鳞鳞绿，深院垂杨袅袅黄。",
            "暖雾未消山失木，春风无力晓侵裳。",
            "眼看景物关情甚，亟把诗吟送一觞。"
        ],
        "notes": "",
        "id": "f0a3db02f58cf45c4db282662ab91aab"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "冬晚",
        "preface": "",
        "paragraphs": [
            "簷乐无风静自鸣，开窗亦复使眸醒。",
            "投林倦鸟低翻翼，触纸痴蝇细有声。",
            "篱外半悬红子落，墙间少见绿莎明。",
            "阳生阴后春来近，准拟新诗为发萌。"
        ],
        "notes": "",
        "id": "ed15d77682c8e7047fe754091cd03123"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "因雨遣兴",
        "preface": "",
        "paragraphs": [
            "细雨冥冥风顿凄，微沾沙路不成泥。",
            "珠排簷网凝丝重，琼积荷盘压柄低。",
            "青草岸头三月暮，黄梅叶外一山迷。",
            "小塘水满鱼过堑，随浪流沟入古溪。"
        ],
        "notes": "",
        "id": "8f34206ff0c8d148709059d93871b2cc"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "春雨遣兴",
        "preface": "",
        "paragraphs": [
            "静看何物不关情，屋角青梅子已成。",
            "巢拂旧尘迎社燕，花移新树欲流鶑。",
            "寒生帘幙深春雨，暖卜园林甚日晴。",
            "病起无聊休把酒，东君去住亦堪惊。"
        ],
        "notes": "",
        "id": "126b7e6bb3089138dfb96ada6248f5e9"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "题汪表叔对袁府起借轩和韵",
        "preface": "",
        "paragraphs": [
            "朱门虚老济川材，镜面芙蕖取次开。",
            "莫怪偷光邻士壁，绝胜附火乞儿堆。",
            "拂尘尚欠千寻竹，极目何须百尺台。",
            "鱼鳖不知谁是主，也随流水向东来。"
        ],
        "notes": "",
        "id": "0a96f9aa0f7ec05258b0d0f58e50f852"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "传闻八月十四日唱名",
        "preface": "",
        "paragraphs": [
            "北斗三魁夜吐芒，竞传胪唱擢王扬。",
            "遥知天上轮光满，先放人间桂籍芳。",
            "失笑月乌空绕匝，那知云雁不成行。",
            "姮娥留取十分好，万里清辉分外彰。"
        ],
        "notes": "",
        "id": "29c54357225df5fe0b5d13db4d7536b8"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "代寿",
        "preface": "",
        "paragraphs": [
            "自上黄枢赞万机，曾将谋略定边陲。",
            "平淮便放裴公逸，去越犹嫌范相迟。",
            "潋滟池塘莲万朵，婵娟亭馆竹千枝。",
            "居东賸有明农志，归衮应赓七月诗。"
        ],
        "notes": "",
        "id": "54b911871dcc743752438151a1f108ed"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "代寿某帅二首  其一",
        "preface": "",
        "paragraphs": [
            "当年禁履上星辰，便合登庸秉国钧。",
            "盖海旌幢纡出镇，济川舟楫已知津。",
            "但从渤澥清沂泗，肯把关河自越秦。",
            "酝酿早成六月雨，一朝翻手洗炎尘。"
        ],
        "notes": "",
        "id": "c6d4c4907206470a4efe759e3e392708"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "代寿某帅二首  其二",
        "preface": "",
        "paragraphs": [
            "三年姬衮尚居东，官府清平冠六雄。",
            "仙洞蟠桃红映日，山亭修竹绿梳风。",
            "已将儒雅安时俗，更即人和验岁丰。",
            "俭幕栖身无以颂，元龟游戏出莲丛。"
        ],
        "notes": "",
        "id": "1d3f3cb03d1cbee1e7637460ff6e3f19"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "寿陈府博",
        "preface": "",
        "paragraphs": [
            "三屿萦纡秀且奇，苕华琢采妙工倕。",
            "高罗绛帐声盈耳，戏著斑衣笑解颐。",
            "鱼藻留连依水密，凤筩准拟向阳吹。",
            "的知梅信传东阁，先访南宫第一枝。"
        ],
        "notes": "",
        "id": "9bc1cc6cf1569ab4a5954fe5839bda27"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "代寿帅书三首  其一",
        "preface": "",
        "paragraphs": [
            "欲看棠阴续世传，重移星履下鄞川。",
            "风薰辕戟清官府，日暖瀛壶小洞天。",
            "塞外不传青海箭，幕边稳泛绿池莲。",
            "个中便是神仙境，何必崆峒访偓佺。"
        ],
        "notes": "",
        "id": "5cde13a7ee844a9be51ae7f11ba9a975"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "代寿帅书三首  其二",
        "preface": "",
        "paragraphs": [
            "勋业从来简帝聪，东溟还复奏肤公。",
            "庭前修竹添新绿，洞里蟠桃依旧红。",
            "野渡横舟人未老，大川作楫路将通。",
            "愿观整顿乾坤手，不负当年射六蓬。"
        ],
        "notes": "",
        "id": "074cdb0f9345d8dc0ecd2a01700918bb"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "代寿帅书三首  其三",
        "preface": "",
        "paragraphs": [
            "笑谈樽俎有余欢，不独民安吏亦安。",
            "竞喜鲰生兼盛赐，那堪鹗表录微官。",
            "投机已发千钧弩，速化仍资九转丹。",
            "青眼相逢尤异处，他年翘馆旧门阑。"
        ],
        "notes": "",
        "id": "653fda488318c0e6d99f26aede836122"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "郊祀庆成诗",
        "preface": "",
        "paragraphs": [
            "宝历登三禩，觚坛类两仪。",
            "居歆修大报，肇祀述前规。",
            "景迓初阳吉，斋严一月期。",
            "采章循节俭，缊豫屏纷离。",
            "辂象停方贡，兵骖却道驰。",
            "殊庭崇祝告，太室款灵娭。",
            "黄道晴曦丽，青郊湛露滋。",
            "龙常腾旎旖，蜺羽胜葳蕤。",
            "列戟森宾卫，严更警禁帷。",
            "苍圆尊上帝，黄粹见方祇。",
            "馥郁阳宫燎，芬芳帝籍粢。",
            "非烟浮羽籥，叶气冒尊彝。",
            "济济锵圆玉，峨峨会采𤪌。",
            "云裙纷下逮，月璧粲昭垂。",
            "合奏谐纯绎，登歌美缉熙。",
            "贰觞勤竢献，虚次迄亲祠。",
            "翊翊灵施佑，禳禳嘏致祠。",
            "招摇回左翿，阊阖敞南离。",
            "侍仗朝绅拥，升楼禁跸随。",
            "胪驩皆岳抃，驿赦霈皇慈。",
            "都号登瑶册，追思遗宝龟。",
            "燕谋端有自，鸿祉浩无私。",
            "肃穆东朝贺，登闳宣室厘。",
            "庆绵千岁统，欢奉万年巵。",
            "盛事辉三古，庞恩被八维。",
            "至诚深可卜，满假务深思。",
            "兢业传家法，盈成保庆基。",
            "万方严表正，九篑戒功亏。",
            "帝寿齐南极，边尘静北陲。",
            "具臣怀美报，成命绎周诗。"
        ],
        "notes": "",
        "id": "f9521d1f36991085918d2aa9af420f53"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "送友人",
        "preface": "",
        "paragraphs": [
            "黄梅浦远草萋萋，风细孤帆雨后低。",
            "渔笛一声何处作，故山回首白云迷。"
        ],
        "notes": "",
        "id": "361a1ae28ca772081c6b564a957762da"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "悯农",
        "preface": "",
        "paragraphs": [
            "条桑事了蒸麻急，刈麦人兼种稻归。",
            "作苦那能衣食足，几多游冶厌轻肥。"
        ],
        "notes": "",
        "id": "534b6b643f0dfde9e75c7c0d458a56fe"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "谢石庵见示櫂歌叹时因以见意",
        "preface": "",
        "paragraphs": [
            "芦花袅袅西风急，独立高楼闻雁声。",
            "志士最伤秋夜月，江南塞北两般明。"
        ],
        "notes": "",
        "id": "7942156714b9aa790b23499121c4ac26"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "牵牛花",
        "preface": "",
        "paragraphs": [
            "绿蔓如藤不用栽，淡青花遶竹篱开。",
            "披衣向晓还堪爱，忽见蜻蜓带露来。"
        ],
        "notes": "",
        "id": "4904eb2fed7f2f3a24a3ab0645a8396a"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "舟行",
        "preface": "",
        "paragraphs": [
            "鸥鹭滩头帆卸雨，牛羊影外草生烟。",
            "渔人撒网潮平晚，柳岸维舟取次眠。"
        ],
        "notes": "",
        "id": "c392d2b8e5677f3219bf452bdc73468e"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "灵溪舟中风雨",
        "preface": "",
        "paragraphs": [
            "斜风吹雨打篷窗，独棹孤舟向晓江。",
            "沙岸竹洲烟漠漠，青山飞鹭一双双。"
        ],
        "notes": "",
        "id": "f83b54ee22556db45d8ab27d1e4dd31c"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "萧季贤有斋名雪涧求鄙语置诸贤之后勉成四韵",
        "preface": "",
        "paragraphs": [
            "一派流泉遶坐奇，红尘不到客来稀。",
            "含烟竹坞朝常失，当户松阴晚自移。",
            "想有寒猿当月啸，应看孤鹤唳风归。",
            "火云六月流金石，绝景应须称此时。"
        ],
        "notes": "",
        "id": "22f8fb7bb67c4ae567d77fba2a67f374"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "宿村",
        "preface": "",
        "paragraphs": [
            "野畦新雨过，蛙杂水溅溅。",
            "风扫竹前地，月明柳外天。",
            "人过惊犬吠，妇绩趁蚕眠。",
            "舍北数声橹，夜归何处船。"
        ],
        "notes": "",
        "id": "cb6ba21732f76f9895ca5524c25d0b49"
    },
    {
        "author": "陈宗远",
        "dynasty": "宋",
        "type": "诗",
        "rhythmic": "",
        "title": "出村有题",
        "preface": "",
        "paragraphs": [
            "一片青莎没古槎，满弯流水浸琼沙。",
            "早梅先点腊前蕊，败菊尚开秋后花。",
            "落叶尽随寒月少，好山还被晓云遮。",
            "人生到处须回首，暗里流年损鬓华。"
        ],
        "notes": "",
        "id": "4b78f3d8ee557dfcef3f13859487140c"
    }
]