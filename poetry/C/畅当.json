[
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "南充谢郡客游澧州留赠宇文中丞",
        "preface": "",
        "paragraphs": [
            "仆本濩落人，辱当州郡使。",
            "量力颇及早，谢归今即已。",
            "萧萧若凌虚，襟带顿销靡。",
            "车服率然来，涔阳作游子。",
            "郁郁寡开颜，默默独行李。",
            "忽逢平生友，一笑方在此。",
            "秋情宁风日，楚思浩云水。",
            "为语弋林者，冥冥鸿远矣。"
        ],
        "notes": "",
        "id": "93899d964a0a492e3a6f05766b78f814"
    },
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "宿报恩寺精舍",
        "preface": "",
        "paragraphs": [
            "钟梵送沈景，星多露渐光。",
            "风中兰靡靡，月下树苍苍。",
            "夜殿若山横，深松如涧凉。",
            "羸然虎溪子，迟我一虚床。",
            "杳杳空寂舍，蒙蒙莲桂香。",
            "拥褐依西壁，纱灯霭中央。"
        ],
        "notes": "",
        "id": "6c0499dcfb39d698fbe0b9c346036fb3"
    },
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "自平阳馆赴郡",
        "preface": "",
        "paragraphs": [
            "晨兴平阳馆，见月沈江水。",
            "溶溶山雾披，肃肃沙鹭起。",
            "奉恩谬符竹，伏轼省顽鄙。",
            "何当施教化，愧迎小郡史。",
            "寥落火耕俗，征途青冥里。",
            "德绥及吾民，不德将鹿矣。",
            "擒奸非性能，多愍会衰齿。",
            "恭承共理诏，恒惧坠诸地。"
        ],
        "notes": "",
        "id": "fc94091f6cd06c902df1ac0b970e4698"
    },
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "天柱隐所重荅江州应物",
        "preface": "",
        "paragraphs": [
            "寂寞一怅望，秋风山景清。",
            "此中惟草色，翻意见人行。",
            "荒径饶松子，深萝绝鸟声。",
            "阳崖全带日，宽嶂偶通耕。",
            "拙昧难容世，贫寒别有情。",
            "烦君琼玖赠，幽懒百无成。"
        ],
        "notes": "",
        "id": "4af941edf8de7d10c19f741365a709b0"
    },
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "山居酬韦苏州见寄",
        "preface": "",
        "paragraphs": [
            "孤柴泄烟处，此中山叟居。",
            "观云宁有事，耽酒讵知余。",
            "水定鹤翻去，松歌峰俨如。",
            "犹烦使君问，更欲结深庐。"
        ],
        "notes": "",
        "id": "11476bb9f4bfdfbbf76b550f8a85d8f5"
    },
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "春日过奉诚园",
        "preface": "",
        "paragraphs": [
            "帝里阳和日，游人到御园。",
            "暖催新景气，春认旧兰荪。",
            "咏德先臣没，成蹊大树存。",
            "见桐犹近井，看柳尚依门。",
            "献地非更宅，遗忠永奉恩。",
            "又期攀桂后，来赏百花繁。"
        ],
        "notes": "",
        "id": "7db11a67879ba2a772ba26c96d5cb62b"
    },
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "军中醉饮寄沈八刘叟",
        "preface": "",
        "paragraphs": [
            "酒渴爱江清，余酣漱晚汀。",
            "软莎欹坐稳，冷石醉眠醒。",
            "野膳随行帐，华音发从伶。",
            "数杯君不见，都已遣沈冥。"
        ],
        "notes": "",
        "id": "f2ab3e6f99cca30a95d4376daad8913d"
    },
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "偶宴西蜀摩诃池",
        "preface": "",
        "paragraphs": [
            "珍木郁清池，风荷左右披。",
            "浅觞宁及醉，慢舸不知移。",
            "荫簟流光冷，凝簪照影欹。",
            "胡为独羁者，雪涕向涟漪。"
        ],
        "notes": "",
        "id": "9140615809c0e22c9aba03c7c85363db"
    },
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "奉送杜中丞赴洪州",
        "preface": "",
        "paragraphs": [
            "诏出凤凰宫，新恩连帅雄。",
            "江湖经战阵，草木待仁风。",
            "豪右贪威爱，纡繁德简通。",
            "多慙君子顾，攀饯路尘中。"
        ],
        "notes": "",
        "id": "3cd545c89216f7a544d52c491bcf8ed9"
    },
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "九日陪皇甫使君泛江宴赤岸亭",
        "preface": "",
        "paragraphs": [
            "羁旅逢佳节，逍遥忽见招。",
            "同倾菊花酒，缓櫂木兰桡。",
            "平楚堪愁思，长江去寂寥。",
            "猿啼不离峡，滩沸镇如潮。",
            "举目关山异，伤心乡国遥。",
            "徒言欢满座，谁觉客魂消。"
        ],
        "notes": "",
        "id": "b0bea8ab84552e8657f49662ee3c7dbf"
    },
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "蒲中道中二首 一",
        "preface": "",
        "paragraphs": [
            "苍苍中条山，厥形极奇磈。",
            "我欲涉其崖，濯足黄河水。"
        ],
        "notes": "",
        "id": "a26434558c663a9197788d3acf367f70"
    },
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "蒲中道中二首 二",
        "preface": "",
        "paragraphs": [
            "古刹栖杮林，绿阴覆苍瓦。",
            "岁晏来品题，拾叶总堪写。"
        ],
        "notes": "",
        "id": "5379c632200e5efd457bc885929e131d"
    },
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "登鹳雀楼",
        "preface": "",
        "paragraphs": [
            "逈临飞鸟上，高出世尘间。",
            "天势围平野，河流入断山。"
        ],
        "notes": "",
        "id": "091cbc3951a883dae94c0edf3a51cdcd"
    },
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "宿潭上二首 一",
        "preface": "",
        "paragraphs": [
            "夜潭有仙舸，与月当水中。",
            "嘉宾爱明月，游子惊秋风。"
        ],
        "notes": "",
        "id": "7b9b7d05a4b0586ded792960b6f4f45f"
    },
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "宿潭上二首 二",
        "preface": "",
        "paragraphs": [
            "青蒲野陂水，白露明月天。",
            "中夜秋风起，心事坐潸然。"
        ],
        "notes": "",
        "id": "7cee05c8bd4b0d5ca48c70c1b4bb3478"
    },
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "别卢纶",
        "preface": "",
        "paragraphs": [
            "故交君独在，又欲与君离。",
            "我有新秋泪，非关宋玉悲。"
        ],
        "notes": "",
        "id": "4a572c69e28d8af4bb41c20dd201d176"
    },
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "题沈八斋",
        "preface": "",
        "paragraphs": [
            "江斋一入何亭亭，因寄沦涟心杳冥。",
            "绿绮琴弹白雪引，乌丝绢勒黄庭经。"
        ],
        "notes": "",
        "id": "ad238fd0bc04a98973adf487884aed21"
    },
    {
        "author": "畅当",
        "dynasty": "唐",
        "type": "诗",
        "rhythmic": "",
        "title": "钓渚亭",
        "preface": "",
        "paragraphs": [
            "花发多远意，凫鴈有闲情。",
            "迟晖耿不暮，平江寂无声。",
            "（见《唐诗纪事》卷二七）。"
        ],
        "notes": "",
        "id": "70129d8b0f8cfc49e8cbd93e561cb431"
    }
]