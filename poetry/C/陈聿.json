[
    {
        "author": "陈聿",
        "dynasty": "宋",
        "type": "诗",
        "rhythmic": "",
        "title": "集趣轩",
        "preface": "",
        "paragraphs": [
            "宇宙同无穷，景物各有趣。",
            "心目要领略，未始为细故。",
            "山僧彻障蔽，便得江山助。",
            "远迩入盼睐，左右供指顾。",
            "千容与万态，不约相与遇。",
            "何须更登眺，便可休杖屦。",
            "一览既无余，怀抱良以悟。",
            "欲图无妙笔，欲咏无奇句。",
            "聊为揭佳名，于焉赏心寓。"
        ],
        "notes": "",
        "id": "2c87ead53ec8287ec926516f699583cc"
    }
]