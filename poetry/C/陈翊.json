[
    {
        "author": "陈翊",
        "dynasty": "宋",
        "type": "诗",
        "rhythmic": "",
        "title": "甲申仲冬侍亲由行在所还毗陵舟泊村渚",
        "preface": "",
        "paragraphs": [
            "日暮成孤泊，栖迟得小安。",
            "雪融沙觜露，云拂雁翎寒。",
            "过橹冰痕薄，通村水汊宽。",
            "诗情如废井，賸觉起微澜。"
        ],
        "notes": "",
        "id": "df86229138ed748dee3f26da241f6601"
    },
    {
        "author": "陈翊",
        "dynasty": "宋",
        "type": "诗",
        "rhythmic": "",
        "title": "晓行",
        "preface": "",
        "paragraphs": [
            "客梦正无凭，喧呼睡不能。",
            "月移篷背雪，人远岸头灯。",
            "樯影浮寒水，篙声碎断冰。",
            "狸奴浑未觉，余煖恋青绫。"
        ],
        "notes": "",
        "id": "8178688ef6afff4e01d0da263af84323"
    },
    {
        "author": "陈翊",
        "dynasty": "宋",
        "type": "诗",
        "rhythmic": "",
        "title": "夜坐即事遣兴",
        "preface": "",
        "paragraphs": [
            "小阁暮云远，乱山黄叶稀。",
            "斗低天轴动，霜冷月魂飞。",
            "爱客樽常满，寻诗带减围。",
            "庭乌绕高树，游子亦思归。"
        ],
        "notes": "",
        "id": "e2db8a8076f0fde8a5bcfe7faf5967e3"
    },
    {
        "author": "陈翊",
        "dynasty": "宋",
        "type": "诗",
        "rhythmic": "",
        "title": "寒窗赋",
        "preface": "",
        "paragraphs": [
            "虚室玲珑别有天，晦明每被物情迁。",
            "几番黄叶送秋色，屡对青灯分夜烟。",
            "隙小风尖鸣淅沥，纸轻雪急响清圆。",
            "更阑人静疑无月，且与梅花借月眠。"
        ],
        "notes": "",
        "id": "66d1aba2843b97c7ccd9eae06d71fef7"
    },
    {
        "author": "陈翊",
        "dynasty": "宋",
        "type": "诗",
        "rhythmic": "",
        "title": "和元耘轩赋木蕖来字韵",
        "preface": "",
        "paragraphs": [
            "碧树笼秋池，锦帐迎风开。",
            "水光曳倒影，矮菊纷舆台。",
            "春风木芍药，是花岂云来。",
            "淡妆绝脂粉，独秀墙之隈。",
            "仿佛秦与虢，上马犹徘徊。",
            "持以赠美人，斜插乌云堆。"
        ],
        "notes": "",
        "id": "e4a30d98c5aaf7ff95d75d4f4d56e029"
    },
    {
        "author": "陈翊",
        "dynasty": "宋",
        "type": "诗",
        "rhythmic": "",
        "title": "短篷",
        "preface": "",
        "paragraphs": [
            "水屋入花屿，春山来画图。",
            "片帆齐远树，落日半平芜。",
            "风紧溪声急，桥危岸势孤。",
            "薄游无一事，幽鸟唤提壶。"
        ],
        "notes": "",
        "id": "b4a44a637408d924e5ec9b88110de018"
    },
    {
        "author": "陈翊",
        "dynasty": "宋",
        "type": "诗",
        "rhythmic": "",
        "title": "借榻竹庵",
        "preface": "",
        "paragraphs": [
            "短筇穿秋云，杳霭杂雨意。",
            "林梢响脱叶，虹影挟夕霁。",
            "安栖一枝禅，静寄三径地。",
            "青薜蟠弱龙，紫栗缩寒猬。",
            "游息屏百营，偃仰得佳睡。",
            "靖惟天地间，岁月脱如蜕。",
            "三彭伐一真，六凿纷小智。",
            "居然蜗战角，在处牛穿鼻。",
            "驱驰赤白丸，百年等儿戏。",
            "岂知闲中天，意到即超诣。",
            "灯光续佛照，石响清夜气。",
            "愿言住庵人，万事付衲被。",
            "食肉尸陀林，渠自有正味。",
            "但怀不退转，便到佛地位。",
            "请参诗中禅，一语当千倡。"
        ],
        "notes": "",
        "id": "1a0babddfd545078dacd059326cf6716"
    },
    {
        "author": "陈翊",
        "dynasty": "唐",
        "type": "诗",
        "rhythmic": "",
        "title": "登城楼作",
        "preface": "",
        "paragraphs": [
            "井邑白云间，严城远带山。",
            "沙墟阴欲暮，郊色淡方闲。",
            "孤径回榕岸，层峦破枳关。",
            "寥寥分远望，暂得一开颜。"
        ],
        "notes": "",
        "id": "dffa168a8c5839af623f2f7fa2cc0fa6"
    },
    {
        "author": "陈翊",
        "dynasty": "唐",
        "type": "诗",
        "rhythmic": "",
        "title": "宴柏台",
        "preface": "",
        "paragraphs": [
            "华台陈桂席，密榭宴清真。",
            "柏叶犹霜气，桃花似汉津。",
            "青尊照深夕，绿绮映芳春。",
            "欲忆相逢后，无言岭海人。"
        ],
        "notes": "",
        "id": "6cadcbeb07a1bd3471e44637d2c72514"
    },
    {
        "author": "陈翊",
        "dynasty": "唐",
        "type": "诗",
        "rhythmic": "",
        "title": "过马侍中亭",
        "preface": "",
        "paragraphs": [
            "草色照双扉，轩车到客稀。",
            "苔衣香屐迹，花绶少尘飞。",
            "薄望怜池净，开畦爱雨肥。",
            "相过忘日昃，坐待白云归。"
        ],
        "notes": "",
        "id": "01ef1a0c3d29c9952437bfa7e20917bb"
    },
    {
        "author": "陈翊",
        "dynasty": "唐",
        "type": "诗",
        "rhythmic": "",
        "title": "寄邵校书楚苌",
        "preface": "",
        "paragraphs": [
            "爱酒时称僻，高情自不凡。",
            "向人方白眼，违俗有青岩。",
            "云际开三径，烟中挂一帆。",
            "相期同岁晚，闲兴与松杉。"
        ],
        "notes": "",
        "id": "5ee0103d712ddb0aeae74b6af5468ac0"
    },
    {
        "author": "陈翊",
        "dynasty": "唐",
        "type": "诗",
        "rhythmic": "",
        "title": "龙池春草",
        "preface": "",
        "paragraphs": [
            "青春光凤苑，细草徧龙池。",
            "曲渚交苹叶，回塘惹柳枝。",
            "因风初苒苒，覆岸欲离离。",
            "色带金堤静，阴连玉树移。",
            "日光浮靃靡，波影动参差。",
            "岂比生幽远，芳馨众不知。"
        ],
        "notes": "",
        "id": "9373185533adfa8f3c819dc48c7ad480"
    },
    {
        "author": "陈翊",
        "dynasty": "唐",
        "type": "诗",
        "rhythmic": "",
        "title": "郊行示友人",
        "preface": "",
        "paragraphs": [
            "水开长镜引诸峦，春洞花深落翠寒。",
            "醉向丝萝惊自醒，与君清耳听松湍。"
        ],
        "notes": "",
        "id": "36af4ca35446a893473842b5da524fff"
    },
    {
        "author": "陈翊",
        "dynasty": "唐",
        "type": "诗",
        "rhythmic": "",
        "title": "送别萧二",
        "preface": "",
        "paragraphs": [
            "橘花香覆白苹洲，江引轻帆入远游。",
            "千里云天风雨夕，忆君不敢再登楼。"
        ],
        "notes": "",
        "id": "bc47d8176eb0ba2c05718f6da850dfce"
    }
]