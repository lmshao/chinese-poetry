[
    {
        "author": "慈觉",
        "dynasty": "唐",
        "type": "诗",
        "rhythmic": "",
        "title": "书妙圆塔院张道者屋壁（蜀大东门外有妙圆塔院，僧名行勤，俗姓张氏，人以其精于修行，因谓之道者。）",
        "preface": "",
        "paragraphs": [
            "成都有一张道者，五十年来住村野。",
            "祇将淡薄作家风，未省承迎相苟且。",
            "南地禅宗尽偏参，西蜀丛林游已罢。",
            "深知大藏是解粘，不把三乘定真假。",
            "张道者，傍沙溪，居兰若，草作衣裳茅作舍。",
            "活计生涯一物无，免被外人来借借。",
            "寅斋午睡乐咍咍，檀越供须都不谢。",
            "沿身不直五分铜，一句玄玄岂论价。",
            "张道者，貌古神清不可画。",
            "鹤性云情本自然，生死无心全不怕。",
            "纵逢刼火未为灾，暗里龙蛇应叹讶。",
            "张道者，不说禅，不答话，盖为人心难诱化。",
            "尽奔名利谩驰驱，个个何曾有般若。",
            "分明与说速休心，供家却道也烂也。",
            "张道者，不聚徒，甚脱洒，不结远公白莲社。",
            "心似秋潭月一轮，何用声名播天下。",
            "（《茅亭客话》三）。"
        ],
        "notes": "",
        "id": "bd67440985e438abc7a88eacf3cfb657"
    }
]