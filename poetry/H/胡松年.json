[
    {
        "author": "胡松年",
        "dynasty": "宋",
        "type": "诗",
        "rhythmic": "",
        "title": "观音院德云堂",
        "preface": "",
        "paragraphs": [
            "小舟乘风飞鸟过，万顷云涛纵掀簸。",
            "此行要是快平生，无数青山笑迎我。",
            "山根隐约见人家，槿篱茅屋埋烟霞。",
            "宛似秦人种桃处，川原远近纷香葩。",
            "杖藜径踏华山去，试问莲开今何许。",
            "路迷绝壑荫松筠，身到半山听鱼鼓。",
            "道人为我开云堂，是中境界浑清凉。",
            "幽磬时和野鸟语，飞泉暗泻岩花香。",
            "文书照眼本吾事，雁鹜著行败人意。",
            "造物似怜厌世嚣，挈置湖山烦一洗。",
            "何人夜呼隐去来，向来得丧真山崖。",
            "金庭玉柱永不改，人间劫火空飞灰。"
        ],
        "notes": "",
        "id": "6ded39bde101c60c4ee89aadac0dfad7"
    },
    {
        "author": "胡松年",
        "dynasty": "宋",
        "type": "诗",
        "rhythmic": "",
        "title": "顾亭林",
        "preface": "",
        "paragraphs": [
            "海山荡佳气，千载传古居。",
            "平生读书地，竹柏静以疏。",
            "忠义贯白日，名不埋幽墟。",
            "苗裔今几何，谁能补其余。"
        ],
        "notes": "",
        "id": "378f83bb8e849bdef6ee0a0a5c784501"
    },
    {
        "author": "胡松年",
        "dynasty": "宋",
        "type": "诗",
        "rhythmic": "",
        "title": "洞庭",
        "preface": "",
        "paragraphs": [
            "白苹风静碧波沉，画舸来游着意深。",
            "愿觅灵文窥秘钥，更追遗范写良金。",
            "姓名便合联真隐，出处何妨拟醉吟。",
            "畴昔光阴费行乐，中原鼙鼓正伤心。"
        ],
        "notes": "",
        "id": "6af2e8f392c495156257485f9624be34"
    },
    {
        "author": "胡松年",
        "dynasty": "宋",
        "type": "词",
        "rhythmic": "石州词・石州慢",
        "title": "",
        "preface": "",
        "paragraphs": [
            "歌阕阳关，肠断短亭，惟有离别。",
            "画船送我薰风，瘦马迎人飞雪。",
            "平生幽梦，岂知塞北江南，而今真叹河山阔。",
            "屈指数分携，早许多时节。",
            "愁绝。",
            "雁行点点云垂，木叶霏霏霜滑。",
            "正是荒城落日，空山残月。",
            "一尊谁念我，苦憔悴天涯，陡觉生华发。",
            "赖有紫枢人，共扬鞭丹阙。"
        ],
        "notes": "",
        "id": "0fd34e9ed0aa9a60fdc2e34d8fe199ab"
    },
    {
        "author": "胡松年",
        "dynasty": "宋",
        "type": "词",
        "rhythmic": "石州词・石州慢",
        "title": "",
        "preface": "",
        "paragraphs": [
            "月上疏帘，风射小窗，孤馆岑寂。",
            "一杯强洗愁怀，万里堪嗟行客。",
            "乱山无数，晚秋云物苍然，何如轻抹淮山碧。",
            "喜气拂征衣，作眉间黄色。",
            "役役。",
            "马头尘暗斜阳，陇首路回飞翼。",
            "梦里姑苏城外，钱塘江北。",
            "故人应念我，负吹帽佳时，同把金英摘。",
            "归路且加鞭，看梅花消息。"
        ],
        "notes": "",
        "id": "588b519414bfd25ba5cdb9e56a545382"
    }
]