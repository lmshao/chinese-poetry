[
    {
        "author": "胡松年",
        "dynasty": "宋",
        "type": "诗",
        "rhythmic": "",
        "title": "观音院德云堂",
        "preface": "",
        "paragraphs": [
            "小舟乘风飞鸟过，万顷云涛纵掀簸。",
            "此行要是快平生，无数青山笑迎我。",
            "山根隐约见人家，槿篱茅屋埋烟霞。",
            "宛似秦人种桃处，川原远近纷香葩。",
            "杖藜径踏华山去，试问莲开今何许。",
            "路迷绝壑荫松筠，身到半山听鱼鼓。",
            "道人为我开云堂，是中境界浑清凉。",
            "幽磬时和野鸟语，飞泉暗泻岩花香。",
            "文书照眼本吾事，雁鹜著行败人意。",
            "造物似怜厌世嚣，挈置湖山烦一洗。",
            "何人夜呼隐去来，向来得丧真山崖。",
            "金庭玉柱永不改，人间劫火空飞灰。"
        ],
        "notes": "",
        "id": "d14e3bb051e7af61044e745afd77bf34"
    },
    {
        "author": "胡松年",
        "dynasty": "宋",
        "type": "诗",
        "rhythmic": "",
        "title": "顾亭林",
        "preface": "",
        "paragraphs": [
            "海山荡佳气，千载传古居。",
            "平生读书地，竹柏静以疏。",
            "忠义贯白日，名不埋幽墟。",
            "苗裔今几何，谁能补其余。"
        ],
        "notes": "",
        "id": "d685e2d9e939a393979ee1df52842b36"
    },
    {
        "author": "胡松年",
        "dynasty": "宋",
        "type": "诗",
        "rhythmic": "",
        "title": "洞庭",
        "preface": "",
        "paragraphs": [
            "白苹风静碧波沉，画舸来游着意深。",
            "愿觅灵文窥秘钥，更追遗范写良金。",
            "姓名便合联真隐，出处何妨拟醉吟。",
            "畴昔光阴费行乐，中原鼙鼓正伤心。"
        ],
        "notes": "",
        "id": "1a4ec6694235ecce33b360b74baef794"
    }
]