[
    {
        "author": "胡斗南",
        "dynasty": "宋",
        "type": "诗",
        "rhythmic": "",
        "title": "送张治中朝京",
        "preface": "",
        "paragraphs": [
            "乾坤人物老，牛斗景星明。",
            "鸿翼天风顺，马蹄沙路平。",
            "松楸还有托，草木亦知名。",
            "归日吟千首，江山万里程。"
        ],
        "notes": "",
        "id": "66b8a58bf43a38299ecdbdb8d232fbb9"
    },
    {
        "author": "胡斗南",
        "dynasty": "宋",
        "type": "诗",
        "rhythmic": "",
        "title": "挽文山  其一",
        "preface": "",
        "paragraphs": [
            "裂指秋风感别离，乾坤人物太瑰琦。",
            "生为孝子忠臣劝，死结皇天后土知。",
            "万折江流鱼腹石，千年人立首阳碑。",
            "一门史氏春秋笔，愁绝湖光入画时。"
        ],
        "notes": "",
        "id": "4b6f0234575ac9d184b94b35a191d052"
    },
    {
        "author": "胡斗南",
        "dynasty": "宋",
        "type": "诗",
        "rhythmic": "",
        "title": "挽文山  其二",
        "preface": "",
        "paragraphs": [
            "金骨神仙玉色人，千霜万雪见吾真。",
            "圣贤尽节心弥寿，天地为棺道不贫。",
            "河汉横流豪杰泪，风霆怒发鬼神嗔。",
            "先生出入骑箕尾，长现纲常四大身。"
        ],
        "notes": "",
        "id": "b45d1b23818269210d471cf55d0d46ab"
    },
    {
        "author": "胡斗南",
        "dynasty": "宋",
        "type": "诗",
        "rhythmic": "",
        "title": "题汪水云诗卷  其一",
        "preface": "",
        "paragraphs": [
            "一琴一鹤一扁舟，南北东西更九州。",
            "一曲湖山真得计，半生交结尽清流。"
        ],
        "notes": "",
        "id": "a438f3b732b789a7c0845396956a817a"
    },
    {
        "author": "胡斗南",
        "dynasty": "宋",
        "type": "诗",
        "rhythmic": "",
        "title": "题汪水云诗卷  其二",
        "preface": "",
        "paragraphs": [
            "翠柳摇摇迓客来，红梅的的为公开。",
            "管宁昔作辽东去，苏武新从塞北回。"
        ],
        "notes": "",
        "id": "d72a2105ac13842c8d320d85951ef8db"
    },
    {
        "author": "胡斗南",
        "dynasty": "宋",
        "type": "诗",
        "rhythmic": "",
        "title": "题汪水云诗卷  其三",
        "preface": "",
        "paragraphs": [
            "老来无意谒侯门，自爱梅花水月村。",
            "更拟孤山结茅屋，杖藜聊复信乾坤。"
        ],
        "notes": "",
        "id": "f2a4b67b1dbb40211700b299dd682e21"
    },
    {
        "author": "胡斗南",
        "dynasty": "宋",
        "type": "诗",
        "rhythmic": "",
        "title": "题汪水云诗卷  其四",
        "preface": "",
        "paragraphs": [
            "魁笑先生尚可痴，湖山日日有新诗。",
            "水光云影窗三尺，雨抹晴装画四时。"
        ],
        "notes": "",
        "id": "6683b296043819b73c589e598e56b963"
    },
    {
        "author": "胡斗南",
        "dynasty": "宋",
        "type": "诗",
        "rhythmic": "",
        "title": "题汪水云诗卷  其五",
        "preface": "",
        "paragraphs": [
            "箧里新诗意不传，飘蓬白髪地行仙。",
            "江南江北都看了，更住西湖一百年。"
        ],
        "notes": "",
        "id": "d9e0d4dba5d2183d29bdbeca4a7c1a85"
    },
    {
        "author": "胡斗南",
        "dynasty": "宋",
        "type": "诗",
        "rhythmic": "",
        "title": "题汪水云诗卷  其六",
        "preface": "",
        "paragraphs": [
            "越舞吴讴别几春，御船坊下即迷津。",
            "年来依旧多游赏，半是南人半北人。"
        ],
        "notes": "",
        "id": "c0a4a7701cfd68b5e0380de5227da1f3"
    },
    {
        "author": "胡斗南",
        "dynasty": "宋",
        "type": "诗",
        "rhythmic": "",
        "title": "题汪水云诗卷  其七",
        "preface": "",
        "paragraphs": [
            "当年出塞几红娃，曾共毡房看雪花。",
            "今日湖亭霜月夜，梦中犹听撚琵琶。"
        ],
        "notes": "",
        "id": "ba73a812a3d27442a4a5ed83624e6708"
    },
    {
        "author": "胡斗南",
        "dynasty": "宋",
        "type": "诗",
        "rhythmic": "",
        "title": "题汪水云诗卷  其八",
        "preface": "",
        "paragraphs": [
            "诗家冷淡作生涯，有客相过旋煮茶。",
            "斫去梅花除去柳，绕隄只合种桑麻。"
        ],
        "notes": "",
        "id": "7e0e3e108098021c213fb3831bc33c1b"
    },
    {
        "author": "胡斗南",
        "dynasty": "宋",
        "type": "诗",
        "rhythmic": "",
        "title": "题汪水云诗卷  其九",
        "preface": "",
        "paragraphs": [
            "十里鶑花处处娇，南新桥过北新桥。",
            "船来船去东风里，何处佳人弄玉萧。"
        ],
        "notes": "",
        "id": "527a90c7bf9f76d5c0981eed2361dc28"
    },
    {
        "author": "胡斗南",
        "dynasty": "宋",
        "type": "诗",
        "rhythmic": "",
        "title": "题汪水云诗卷  其一○",
        "preface": "",
        "paragraphs": [
            "螺子江头酒一壶，玚花香处赋归欤。",
            "西湖他日笙歌里，还忆山中人姓胡。"
        ],
        "notes": "",
        "id": "384c4c10be6157b02dcbe1ec59c14437"
    }
]