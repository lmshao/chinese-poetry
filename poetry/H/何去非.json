[
    {
        "author": "何去非",
        "dynasty": "宋",
        "type": "诗",
        "rhythmic": "",
        "title": "次韵和翟公巽猩猩毛笔",
        "preface": "",
        "paragraphs": [
            "貌妍足巧语，躯恶招歋歈。",
            "赋形具人兽，宁脱荆榛居。",
            "肉尝登俎鼎，饷餽传甘腴。",
            "失计堕醉乡，颠踬无与扶。",
            "柔毫传束缚，航海归仙癯。",
            "浴质逸少池，摛藻知章湖。",
            "杀身固有用，赋芧从众狙。",
            "坐令宣城工，无复夸栗须。",
            "文房甲四宝，万兔惭蒙肤。",
            "数管友十年，闭门赋三都。",
            "之子信豪迈，嗜学每致劬。",
            "未冠游胶庠，已推经行儒。",
            "蓬山天禄阁，峥嵘凌碧虚。",
            "期予早登蹑，同舍校鲁鱼。"
        ],
        "notes": "",
        "id": "a2d659c65d89c754644bb3f747e6a163"
    }
]