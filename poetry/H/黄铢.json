[
    {
        "author": "黄铢",
        "dynasty": "宋",
        "type": "诗",
        "rhythmic": "",
        "title": "铁笛亭",
        "preface": "",
        "paragraphs": [
            "一声苍壁裂，再奏蛟龙悲。",
            "事往迹犹在，山空人不归。"
        ],
        "notes": "",
        "id": "eb7b1d9c822d69872a576e1a6085d4c4"
    },
    {
        "author": "黄铢",
        "dynasty": "宋",
        "type": "诗",
        "rhythmic": "",
        "title": "梅花",
        "preface": "",
        "paragraphs": [
            "玉箫吹彻北楼寒，野月峥嵘动万山。",
            "一夜霜清不成梦，起来春信满人间。"
        ],
        "notes": "",
        "id": "168d573d34ad855db0cf759e54f5d8ce"
    },
    {
        "author": "黄铢",
        "dynasty": "宋",
        "type": "诗",
        "rhythmic": "",
        "title": "秋日",
        "preface": "",
        "paragraphs": [
            "晓日初浮万里晖，西风摇荡送秋归。",
            "冥鸿直上三千丈，社燕春鶑不敢飞。"
        ],
        "notes": "",
        "id": "e08f119296467dd02bb59441bb4ce809"
    },
    {
        "author": "黄铢",
        "dynasty": "宋",
        "type": "诗",
        "rhythmic": "",
        "title": "送朱元晦游湘中",
        "preface": "",
        "paragraphs": [
            "有美人兮，蹇何为兮中洲。",
            "鸣玉佩兮，冠云章而远游。",
            "浮沅湘而西跖兮，因返睇兮层丘。",
            "繄发轫之指期兮，歌予怀以送之。",
            "粤大道之汩湮兮，嗟惟君兮何求。",
            "唐虞远而不可见兮，凤鸟去兮周衰。",
            "翟朱之诡行兮，邹人拒而劙之。",
            "竺老氏之猖披兮，浸淫渝而益非。",
            "思正气之所繇兮，度百世而固然。",
            "岂日夜而忘之兮，曰夫子之所传。",
            "发丝丝其不斩兮，哇淫蔽兮莫开。",
            "讫大振于兹时兮，余将从乎洛之湄。",
            "心鬰鬰而无告兮，顾众兆兮何知。",
            "梏夜气而不存兮，外其良而四驰。",
            "彼早兴而夕息兮，既日用而不能察也。",
            "纷蠢蠢其倚靡兮，曰骛乱而莫之达也。",
            "思存养而莫吾亏兮，所事天下而不忘繇。",
            "致知以自强兮，至天下以□览。",
            "余初其性之兮，稽□坟而载陈。",
            "仁与人其并致兮，道乌乎而远身。",
            "刚柔之弛张兮，一气缭转而无息。",
            "矫吾奠夫两间兮，又阴阳而与为一。",
            "超无极而混沦兮，精凝融而以神。",
            "卒变化而不穷兮，周流通乎九垠。",
            "悲空言之无所底兮，固将推乎余所行。",
            "杂椒兰以并进君兮，终何乖异而不余信。",
            "既鄙弃而不吴庸兮，徒渊潜以自珍。",
            "岂不鬰陶而思君兮，觊方来之以申。",
            "时与时其未际兮，夷与裔兮得志。",
            "□冠巾之易置兮，曾乐天而不云恚。",
            "曾永慨以嗟咨兮，聊远举乎湘中。",
            "即友声以自乐兮，盖将切偲以益其躬。",
            "山九疑而在上兮，湘流奔其在下。",
            "故仁智之所乐兮，遂倘佯而辞去。",
            "超兮浮兮，心若谋兮。",
            "眴兮眄兮，目横分兮。",
            "鸾凤并驭，羌不得留兮。",
            "时未适当适，吾何为东周兮。",
            "乱曰：汩兮沅湘，生秋风兮。",
            "商行激御，白云东兮。",
            "树木萎落，山鬰盘兮。",
            "风车雨轮，旌摇摇其行兮。",
            "委蛇噎抑，多修艰兮。",
            "白首倚户，思结棘兮。",
            "信莫乐兮，君乎无忘归兮。"
        ],
        "notes": "",
        "id": "d8786d3c19f08a3c74b75d386b1919c4"
    },
    {
        "author": "黄铢",
        "dynasty": "宋",
        "type": "诗",
        "rhythmic": "",
        "title": "送仲晦",
        "preface": "",
        "paragraphs": [
            "靡靡岁时晏，乱山红叶稀。",
            "端居已无悰，况与亲故违。",
            "驾言临广路，惜此须臾期。",
            "祖燕未云洽，鸡鸣促再驰。",
            "晨装俨然队，天澹风凄凄。",
            "迤逦征人行，怅惘离言悲。",
            "令德本高世，诚思开圣微。",
            "虎豹文采异，几年丹诏垂。",
            "眷兹皇华寄，那得淹遐𬯀。",
            "君王久延伫，去矣翔天墀。",
            "顾我抱幽独，已为清世遗。",
            "冥鸿聿高举，蜩鸴何由追。",
            "萦萦西郊道，晻晻朝阳晖。",
            "出处自殊迹，操袪胡不怡。",
            "明当逐云月，依旧东冈陂。"
        ],
        "notes": "",
        "id": "857d3f66232df427c53a24bc7e12ec90"
    },
    {
        "author": "黄铢",
        "dynasty": "宋",
        "type": "诗",
        "rhythmic": "",
        "title": "寄南康使君仲晦五十二兄",
        "preface": "",
        "paragraphs": [
            "故人久已别，出拥朱辕轓。",
            "昨尝枉札素，谓言寻里门。",
            "云胡不践诺，使我心烦冤。",
            "天门深九重，叫阍闻有言。",
            "狺狺猛犬吠，曀曀黄霾昏。",
            "何由一褰开，豁然见乾坤。",
            "沈忧谅难寤，掩默孰与论。",
            "秋风吹层波，落叶何翩翻。",
            "林端月照夜，谷口云迷村。",
            "谁同紫芝友，桂枝谁攀援。",
            "江蓠老已尽，况复芳兰荪。",
            "应当虎符恋，茕茕劳梦魂。"
        ],
        "notes": "",
        "id": "5bf9f320990c41e47440f9b52f6f085e"
    },
    {
        "author": "黄铢",
        "dynasty": "宋",
        "type": "诗",
        "rhythmic": "",
        "title": "秋日怀元晦",
        "preface": "",
        "paragraphs": [
            "叶落不胜秋，山空退烦暑。",
            "高斋读书罢，枕臂听残雨。",
            "霭霭野云昏，翻翻坠红舞。",
            "中虚万思息，动静理可覩。",
            "敬直如有存，勇进忽无所。",
            "要当涵濡得，未易气力取。",
            "林□传秋声，晚色霁宫宇。",
            "肃骚节物变，仰伏冥鸿举。",
            "谁与会心期，怀君自延伫。"
        ],
        "notes": "",
        "id": "833f5d3f888481cb1dbdcee867cf5fbc"
    },
    {
        "author": "黄铢",
        "dynasty": "宋",
        "type": "诗",
        "rhythmic": "",
        "title": "季夏有怀仲晦",
        "preface": "",
        "paragraphs": [
            "六月苦炎蒸，山居昼方永。",
            "泠然南风至，萧散荷气骋。",
            "蜩鸣绿树阴，鱼跃横塘净。",
            "高蔓展修条，幽篁茁阴颖。",
            "良时倏回改，白发益蔽领。",
            "虽无簪组累，要有贫贱㾪。",
            "故交何寥阔，画戟光烱烱。",
            "沧洲期未远，岁晏心独耿。",
            "谁同兹寂寞，歛退自幽屏。",
            "向夕牛羊下，过翮急似逞。",
            "默默掩荆扉，明蟾在东岭。"
        ],
        "notes": "",
        "id": "0d8e29fb018bfd4feb97d0f27b526b61"
    },
    {
        "author": "黄铢",
        "dynasty": "宋",
        "type": "诗",
        "rhythmic": "",
        "title": "晓起有怀仲晦彦集不至",
        "preface": "",
        "paragraphs": [
            "月落北牖晓，邻鸡号梦残。",
            "林端清露坠，寝衣凄已单。",
            "爽朗朝景晰，嘲啾庭雀喧。",
            "日高溪雾收，四望开青天。",
            "荷谢水初冷，菊黄香正繁。",
            "晶晶灏气凝，余光浮远川。",
            "怀人天一方，晤言谁与殚。",
            "徘徊遂薄暝，丹枫摇暮寒。"
        ],
        "notes": "",
        "id": "d2a9cf946450ff48cf7ea955d885169b"
    },
    {
        "author": "黄铢",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "先圣有遗训，忧道不忧贫。"
        ],
        "notes": "",
        "id": "e4cce4cf589675476fbe0d49a449a84d"
    },
    {
        "author": "黄铢",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "私意苟未克，放心何由驯。"
        ],
        "notes": "",
        "id": "571a24013debaf83a6f8b23e3f88c376"
    }
]