[
    {
        "author": "胡次焱",
        "dynasty": "宋",
        "type": "诗",
        "rhythmic": "",
        "title": "步瀛桥乐章",
        "preface": "",
        "paragraphs": [
            "跨海虹霓浸不收，植楹鲵背耸于楼。",
            "直通两岸东西路，横截一溪上下流。",
            "网罗学士唐天子，管领英雄张状头。",
            "醉墨淋漓题柱上，与君从此步瀛洲。"
        ],
        "notes": "",
        "id": "3620bd4d2877c095bbf0242846b3e008"
    },
    {
        "author": "胡次焱",
        "dynasty": "宋",
        "type": "诗",
        "rhythmic": "",
        "title": "题观壁诗",
        "preface": "",
        "paragraphs": [
            "仙子王僚上九天，山中遗迹尚依然。",
            "药炉云冷灰无火，丹井松阴地有泉。",
            "虫篆碑文传万古，鹤鸣华表动千年。",
            "我来吊古空惆怅，尘世茫茫几变迁。"
        ],
        "notes": "",
        "id": "855e4301bd72c2b6efd181dda4e676bb"
    },
    {
        "author": "胡次焱",
        "dynasty": "宋",
        "type": "诗",
        "rhythmic": "",
        "title": "秋日早行",
        "preface": "",
        "paragraphs": [
            "草衣路室夜偏长，起问征途趁早凉。",
            "藜杖对星占曙色，芒鞋踏月涴秋光。",
            "栎阴羃砌疑浇墨，桂露滴人如餽浆。",
            "山鬼似嫌天欲晓，故嘘岚气扼朝旸。"
        ],
        "notes": "",
        "id": "e171eecd8e16653d21e46bfed002764d"
    },
    {
        "author": "胡次焱",
        "dynasty": "宋",
        "type": "诗",
        "rhythmic": "",
        "title": "媒问嫠",
        "preface": "",
        "paragraphs": [
            "媒问嫠，汝何伤。",
            "汝为闺秀时，辛苦事蚕桑。",
            "僴瑟顺为正，婉娩礼自将。",
            "笥中有练裙，衣上无明珰。",
            "贫女古难嫁，卖犬办资装。",
            "中年得夫壻，憧憧拜姑嫜。",
            "肃容采苹藻，洗手供羹汤。",
            "良人正少年，相期家道昌。",
            "良缘天所妬，夫壻奄云亡。",
            "自从夫壻亡，十年守空房。",
            "素帷代锦帱，苫席易牙床。",
            "孤眠耿夜半，单立黯昏黄。",
            "茕茕影徘徊，鞅鞅情彷徨。",
            "皓月照枕衾，暴雨颓垣墙。",
            "独寤谁呼唤，独语谁交相。",
            "如凌空失翼，如涉川无梁。",
            "嫠来吾语汝，琴瑟贵更张。",
            "汝箧既单薄，汝门复凄凉。",
            "汝寒何以衣，汝饥何以粮。",
            "纺绩终难给，舂汲劳欲僵。",
            "死者不复起，生者宜自详。",
            "邻有美丈夫，颙颙更昂昂。",
            "牛羊量用谷，金玉堆满堂。",
            "画梁青琐闼，珠帘毹氍厢。",
            "雕户金弹丸，宝鞍青丝缰。",
            "旌旗明晚霞，剑戟磨秋霜。",
            "奴隶厌绮纨，犬猫弃𫗠𫗮。",
            "门下粲珠履，庭前沸笙簧。",
            "出则专城居，入则侍明光。",
            "一呼千夫诺，一指万夫张。",
            "一笑生羽翼，一怒起锋芒。",
            "吾慕昔蹇修，与汝解佩𬙋。",
            "以此窈窕妇，配彼组绘郎。",
            "花树戏蛱蝶，莲浦浴鸳鸯。",
            "无烦赋藕花，且喜华枯杨。",
            "何妨鸾舞镜，应彼凤求凰。",
            "人无百岁人，倏忽如风狂。",
            "莫将泡影身，徒置冰炭场。",
            "死后留名节，身朽魂茫茫。",
            "生前受富贵，志得意洋洋。",
            "人生行乐尔，二者试裁量。",
            "蔬食不日给，孰与饫膏粱。",
            "荆钗不自谋，孰与云霞裳。",
            "年滔滔不反，貌骎骎已苍。",
            "败棋须换局，作戏且逢场。",
            "文君慕相如，恢女唤江郎。",
            "有发可重结，有耳何自戕。",
            "试问东夷子，何如声伯娘。",
            "信书不如无，未必有共姜。",
            "鬼妻变人妇，毋作老死孀。"
        ],
        "notes": "",
        "id": "44999023d854d6d0a2815d53e3fc4f09"
    },
    {
        "author": "胡次焱",
        "dynasty": "宋",
        "type": "诗",
        "rhythmic": "",
        "title": "嫠答媒",
        "preface": "",
        "paragraphs": [
            "嫠答媒，妾自怜。",
            "妾家贫如洗，妾貌粧不妍。",
            "中年方择配，幸逢夫婿贤。",
            "蓝桥疑仙会，红叶开良缘。",
            "俯以奉箕箒，仰焉供豆笾。",
            "粤从定六礼，稳图偕百年。",
            "讵疑有家愿，倏罹中道捐。",
            "城崩哭呦呦，竹斑泪溅溅。",
            "空房照明月，幽陇凄寒烟。",
            "禽鸟喧墓门，魄降魂翩翩。",
            "蛜蝛满窗户，心结目涓涓。",
            "寮室昔华屋，埋玉今荒阡。",
            "恨不即同穴，何忍续断弦。",
            "翻思合{丞一=巴}初，参透老婆禅。",
            "如鱼水游泳，如茑萝缠绵。",
            "奈何生死阔，泛泛水中船。",
            "绸缪为夫妇，反复如市廛。",
            "徒贻杨华丑，宁免柳絮颠。",
            "妾颇亲笔砚，亦尝阅简编。",
            "女不践二庭，妇不再移天。",
            "陶婴寡鹄吟，卫妻孤燕篇。",
            "或刑耳自誓，或断发自全。",
            "或劓鼻偃蹇，或毁面迍邅。",
            "吾足幸可刖，吾臂不可牵。",
            "卓卓节操立，表表凤孤𬸣。",
            "藐兹未亡人，有意奉周全。",
            "媒虽悯妾寡，媒适重妾愆。",
            "妾命春叶薄，妾心顽石坚。",
            "栖栖谋尺布，岂不羡罽毡。",
            "皇皇图斗粟，岂不思荤膻。",
            "胝手任舂汲，孰与奴婢千。",
            "鞠躬跧衡茅，孰与疏绮便。",
            "枯荄欣回春，缺月喜再圆。",
            "世谁不乐此，妾意独不然。",
            "理义自有闲，物欲常无厌。",
            "三少秽难洗，五嫁丑莫镌。",
            "浮荣瞥似电，遗臭流如川。",
            "媒言颇喋喋，媒意遽拳拳。",
            "之死矢靡他，斯言当真诠。",
            "文姬殊妖媚，易安亦婵娟。",
            "失身再事人，彤管无取焉。",
            "节义日以颓，文章何足诠。",
            "王母有差事，青鸟信频传。",
            "毋乃堕人欲，反以污天仙。",
            "嫦娥岂不嫁，空抱老金蟾。",
            "所以广寒宫，万古清鉴悬。",
            "宁贫任劳鹿，宁贱受磨研。",
            "宁冻如寒蝇，宁饿如饥鸢。",
            "终不以快乐，而易此忧煎。",
            "井底水不波，山头石不迁。",
            "再拜谢媒妁，归来双泪涟。",
            "十袭藏破镜，他年会黄泉。"
        ],
        "notes": "",
        "id": "3baaefb99112d23192080677fb14ea00"
    }
]