[
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "史院席上次首相吴公元韵",
        "preface": "",
        "paragraphs": [
            "礼攽三事宴，史发两朝余。",
            "偶缀金闺彦，来䌷石室书。",
            "法良司马不，辞措子游欤。",
            "盛事逢衰嬾，重须读五车。"
        ],
        "notes": "",
        "id": "faec842c414ac7b5521b244d1aa5fd93"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "送程给事知越州",
        "preface": "",
        "paragraphs": [
            "浩然行思脱尘埃，画鹢横堤雁阵催。",
            "申伯此时南国去，次公何日颍川来。",
            "鉴湖清句秋多兴，魏阙丹心老不灰。",
            "勋业古来余事耳，离亭含笑倒樽罍。"
        ],
        "notes": "",
        "id": "ebfc24f314b8b384c16c98707d8f4925"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "闰八月十日同运使正仲大夫提刑若愚司封运判全玉朝奉游雨花亭",
        "preface": "",
        "paragraphs": [
            "闰月稍丰暇，清晨适逢休。",
            "驱车偕群公，始为斯亭游。",
            "钟山来艮维，大江西北流。",
            "台成古到今，举目意已周。",
            "晋有尸黎密，尝栖岗之幽。",
            "君王怀高风，立刹旌往由。",
            "法云生梁朝，云气如蟠虬。",
            "七龄依宝亮，俊发钦徐刘。",
            "讲经此寺中，天花盈空浮。",
            "纷纷白雪飞，柳絮未可侔。",
            "近来有贤宰，亭于冈上头。",
            "吴侯因名之，潜德光千秋。",
            "昔人登泰山，芥视十二州。",
            "余亦叹群雄，一毛争九牛。",
            "岂知振大林，至有八龙留。",
            "因末为推本，秘思聊一抽。",
            "灯明天人师，说法历劫悠。",
            "欲放眉间光，洗足先双收。",
            "入无量义处，身心安如丘。",
            "陀罗与殊沙，普散千亿洲。",
            "云公于此时，讲已不可俦。",
            "况当幽岩中，松拂久唱酬。",
            "所以善哮吼，保志称为优。",
            "谁言此华来，天地相应求。",
            "帝释举手间，已入如来眸。",
            "醉书贻群公，为我商声讴。"
        ],
        "notes": "",
        "id": "553e63817fc71aa3ef5f8becc36cb637"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "次韵和正仲燕保宁览辉游崇胜凤台",
        "preface": "",
        "paragraphs": [
            "霜晨饮保宁，亭午游崇胜。",
            "两寺连一岗，相远亦相映。",
            "登临目所击，今古坐可证。",
            "重轻叹吴鼎，白黑昭晋乘。",
            "山空霸气灭，花草埋幽径。",
            "松孤不易立，修竹无衰盛。",
            "徘徊凤凰台，默默揆所称。",
            "虞恩动植被，周道乾坤正。",
            "仪韶与鸣岐，如影随形凭。",
            "宋文三十年，陈迹俛仰竟。",
            "因公肆笔题，发我悲秋兴。",
            "鄙哉草间活，起自青衣侦。",
            "弱嗣弛严训，元嘉仅澄静。",
            "凤兮何德衰，来贻后人订。",
            "微干生巨枝，虽有理亦横。",
            "非类心必殊，同声始相应。",
            "迩来王蜀朝，攻杀日靡定。",
            "而彼四灵物，迭出如为佞。",
            "因知德未臻，不足称符命。",
            "已矣勿复陈，杯中醉贤圣。"
        ],
        "notes": "",
        "id": "d06f44b81072848e2464ac38a23659c7"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "次韵酬提举林彦伯见赠",
        "preface": "",
        "paragraphs": [
            "一篇遗我价十州，累幅溢目如星稠。",
            "清时名遂事高尚，启期三乐消百忧。",
            "嗟余与公晚相值，读此始叹真诗流。",
            "辞严义笃起余兴，白云遶笔窗前游。",
            "乍如无盐烛青镜，顾视西子知狂羞。",
            "又如午夜按长剑，恍惚不辨明珠投。",
            "为公聊叙我来幸，皇华相厚如相酬。",
            "民淳事简称迂拙，阅月偶谐庭今修。",
            "因寻遗迹共登览，乘醉赓咏驰如邮。",
            "王襄宣布岂足颂，愧公直欲昭旗旒。"
        ],
        "notes": "",
        "id": "acdc205d325a83da6f28ed0888d70f18"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "次韵和若愚登宝公塔",
        "preface": "",
        "paragraphs": [
            "宝塔登题称逸材，云关岫幌半天开。",
            "独龙下峙钟形峻，灵鹫旁连翼势回。",
            "翠琰名传千载远，紫金身应四朝来。",
            "十虚含吐真空里，假步移文亦小哉。"
        ],
        "notes": "",
        "id": "7b8bb2e9678be25e3f4f9d2ecc08e138"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "次韵和全玉九日同游清凉寺过高斋",
        "preface": "",
        "paragraphs": [
            "秋雁三山度，晨鸡五点号。",
            "节逢黄菊秀，庵陟白云高。",
            "共泛忘忧物，聊停好善旌。",
            "论心如淡水，得句胜连鼇。",
            "事简曹参市，民熙李耳牢。",
            "感辰资友露，乘暇集宾蒿。",
            "岭鬰青牛气，潮翻白鹭涛。",
            "清时丰远览，故国喜相遭。",
            "笑整龙山帽，闲追老鹊艘。",
            "少陵怀北阙，靖节傲东臯。",
            "傅亮吟登馆，刘伶醉捧糟。",
            "行藏云出岫，物我海容舠。",
            "支鹤鸣冲汉，庄鱼静乐濠。",
            "日斜车转鹿，风劲服添羔。",
            "爱景重铺席，穷欢更赋毛。",
            "臂珍牛渚蟹，池溢马台醪。",
            "霸气卑蜗角，尘机息兔毫。",
            "断金心内固，挫物笔端豪。",
            "乌府风云器，皇华柱石曹。",
            "吾衰亦何幸，拭目叹风骚。"
        ],
        "notes": "",
        "id": "ab48ea19a50e304fa0d03e93927eb472"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "二十七日登长干塔",
        "preface": "",
        "paragraphs": [
            "龙盘虎踞争岧峣，长干窣堵当中标。",
            "几年遐想入清梦，秋杪登攀英气飘。",
            "因思此塔屡成坏，相传起自阿育朝。",
            "宿缘土面获今报，八万四千成一朝。",
            "列在中华十有九，惟兹末后名方昭。",
            "自从五凤例遭毁，下逮咸和才可条。",
            "牛停金像既希有，水泛铜趺如默要。",
            "太元末年刘慧达，四顾异气山之椒。",
            "三函中出三舍利，圆正光洁如琼瑶。",
            "数层宝势仅增立，梁诏方且铺根苗。",
            "陈亡火烈复堙坠，兴废岂亦随所招。",
            "伟哉天命集真主，汤霓武旆澄氛妖。",
            "六幽葵藿向尧日，千仞凤凰仪舜韶。",
            "太宗继志符节合，章圣游文金石调。",
            "诗书仁义溢庠序，佛老余教通逍遥。",
            "祥符庚戌感光瑞，累岁九成凌紫霄。",
            "迄今八十有二载，香火瞻奉倾𫠜髫。",
            "群公偕我蹑危级，放身物外情何超。",
            "心闲不逐去帆动，量廓那知空界辽。",
            "奇峰万点逼冬瘦，江水九道来迢迢。",
            "共欣华旦此缘胜，大千永峙为津桥。",
            "兴余更就竹闲饮，妙音盈耳成长谣。"
        ],
        "notes": "",
        "id": "9cfa99498c4f909a90e3b8fb94513f4d"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "次韵和正仲游华严此君亭",
        "preface": "",
        "paragraphs": [
            "邂逅相遇三诗翁，适我愿兮江之东。",
            "每乘高兴即同赋，矧值修竹华严宫。",
            "迫穷收弃势相远，交我以淡情何重。",
            "古来金石论贤达，应求本自声气同。",
            "清晨登此亭，亭前罗层峰。",
            "浮云开白日，金影升珠栊。",
            "高标不逐四时变，翠色可夺千葩红。",
            "一日无此君，子猷啸咏已不浓。",
            "清风飒然至，渊明喜动羲人容。",
            "化龙况是葛陂杖，待凤幸列朝阳桐。",
            "伶伦裁嶰谷，律吕因雌雄。",
            "太和尚可致天地，烦想岂特疏心胸。",
            "下逮汉蔡邕，取椽制笛柯亭中。",
            "与夫皮为冠兮叶为酒，皆自荆阳之贡东南之美兮，冒霜停雪拂景云而萦惠风。",
            "吾曹对此但欲适清乐，不学渭川之人兮资千亩以敌万锺。"
        ],
        "notes": "",
        "id": "e2ce6b9b47525c42901a135e6baba090"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "次韵全玉游永庆寺观陈井",
        "preface": "",
        "paragraphs": [
            "西北有招提，洒然尘垢外。",
            "兹游久未遑，欣与高轩会。",
            "邃室俨图画，危亭隠松桧。",
            "逍遥步荒径，蓊密拂轻盖。",
            "开冬含余清，幽律惊爽籁。",
            "行行转城隅，亭午云容晦。",
            "六朝三百秋，览迹增悲慨。",
            "金舆成寒灰，簪笏散烟霭。",
            "龙沈景阳井，栏刻惟存戒。",
            "更余三品石，默默冷相对。",
            "我视此邦倾，如鱼自中溃。",
            "民财尽锱铢，民命轻草芥。",
            "三阁与十宾，积累成大憝。",
            "昔人赋黍离，摇摇发行迈。",
            "偶来牵我思，已涉南荣诫。"
        ],
        "notes": "",
        "id": "72389fa7c13213fc8eb450a397074cd9"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "十一月十日同谒惠烈庙",
        "preface": "",
        "paragraphs": [
            "山北迢迢十里余，使华联辔谒神居。",
            "吴朝崇构飞虫后，梁帝停焚骤雨初。",
            "松盖交阴垂道路，棠枝孤秀耸庭除。",
            "太平应祷邦人頼，惠烈新加益显欤。"
        ],
        "notes": "",
        "id": "169474406318005a6fcf2f22d2ca4f38"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "十六日题紫极宫钟阜轩",
        "preface": "",
        "paragraphs": [
            "十里龙盘走势来，此轩清对此山开。",
            "日华先觌东方出，春令长瞻北斗回。",
            "地压灵鼇为胜境，城迁巧冶作瑶台。",
            "何年隠几成余志，世味于今已似灰。"
        ],
        "notes": "",
        "id": "b2714311200882f3247ff341f784fdea"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "正仲移漕二浙用李白留别王嵩韵以送之",
        "preface": "",
        "paragraphs": [
            "二疏辞汉廷，故里挥黄金。",
            "谢公扶晋业，不改东山心。",
            "余亦何为者，时动庄{罒/与}吟。",
            "七闽三径荒，白发西汜侵。",
            "徒欣倦飞翼，获荫游凤林。",
            "方同埙篪吹，又远金玉音。",
            "日月正光华，海岳增高深。",
            "昼锦虽适愿，霖雨斯层岑。",
            "送公悲且欢，聊拂绿绮琴。"
        ],
        "notes": "",
        "id": "afb6b100406abd1314c1d05ba8a74bdd"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "次韵酬郭子功行次新林见寄",
        "preface": "",
        "paragraphs": [
            "感君故意长，赴我同襟期。",
            "愧无芳兰美，叨沐清风吹。",
            "舒文振颓波，岁莫起我思。",
            "大鹏息六月，饮啄宜天池。",
            "如何偕鹪鹩，深林安一枝。",
            "固穷颜如丹，欲老头未丝。",
            "元凯承华勋，正值休明时。",
            "脱身事幽讨，徒使余心悲。",
            "况当雪纷纷，更得新林诗。"
        ],
        "notes": "",
        "id": "72671dc506da37d392b234f0a579a661"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "次韵酬子功行次白鹭洲见寄",
        "preface": "",
        "paragraphs": [
            "已隠南山雾，聊经白鹭洲。",
            "初闻未得见，怅望登高楼。",
            "空城凝寒云，目极徒离忧。",
            "咫尺邈千里，此夕如三秋。",
            "何当侵星来，樽前得诗流。",
            "一饮诗百篇，同销万古愁。"
        ],
        "notes": "",
        "id": "3a0ffeb131ae0160ab527d1bd56f03cb"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "次韵酬子功见赠",
        "preface": "",
        "paragraphs": [
            "一绪连文璧几重，早年宏丽压机龙。",
            "心闲自结千岩月，音妙谁听万壑松。",
            "清入奇怀诗信笔，暗通大道酒盈钟。",
            "宾筵忽得阳春句，属和翻愁雪意浓。"
        ],
        "notes": "",
        "id": "36631900451ab6c604f5b6b30ce975fa"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "次韵酬运判张德父灯夕不赴",
        "preface": "",
        "paragraphs": [
            "南国星桥铁锁开，朋簪聊醉凤凰台。",
            "同民所乐尝闻孟，与物为春略似骀。",
            "龙曜乍增昆岫出，佛华重散朅陀来。",
            "发篇示我虽温丽，欺魄连墙肯至哉。"
        ],
        "notes": "",
        "id": "b08563eefbc6a3b115cc18128123d573"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "白鹭亭送运判张全翁",
        "preface": "",
        "paragraphs": [
            "一寸逍遥气自春，等闲语默见天真。",
            "艰难世事尝来徧，平淡交情久更亲。",
            "会面只惊蓬鬓改，离亭还折柳条新。",
            "世间冷暖随通塞，三纪如常有几人。"
        ],
        "notes": "",
        "id": "09464a53ed389cc1bf8ba13b771e5d3c"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "戏答提举刘宜翁看山",
        "preface": "",
        "paragraphs": [
            "处世能无欲，看山岂有难。",
            "吾心度禅定，山亦不须看。"
        ],
        "notes": "",
        "id": "e90c2103e39ff3189b319da28bf270d0"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "送华阳刘法师",
        "preface": "",
        "paragraphs": [
            "餐霞积金峰，行年五十六。",
            "身轻旷世龟，眸莹新生犊。",
            "偶乘飞凫来，就我簷下宿。",
            "倾盖如久要，片言会心曲。",
            "嗟余亦何有，所慎止能烛。",
            "乍聆屑霏霏，虚室增兰馥。",
            "僊经累万卷，学者纷麻粟。",
            "大车循垣途，几人契华毂。",
            "赤水遗玄珠，离智不能烛。",
            "延章洞秋石，应手黄芽熟。",
            "先生得何深，清名达尧屋。",
            "优诏辞窐衡，太平高逸躅。",
            "阴功期三千，余事付神箓。",
            "腊穷一雨清，归兴蔼幽谷。",
            "安期枣如瓜，茅君术比玉。",
            "临行笑遗余，可返鬓毛绿。",
            "屈眴文兜绵，团虬色浮粥。",
            "聊将报齐桃，不俟从季卜。",
            "白云暂去来，碧岭本无辱。",
            "预为明月思，可望不可掬。"
        ],
        "notes": "",
        "id": "8151b7caa4b06274c9d4fac73153c427"
    },
    {
        "author": "黄履",
        "dynasty": "宋",
        "type": "诗",
        "rhythmic": "",
        "title": "题紫溪驿",
        "preface": "",
        "paragraphs": [
            "行尽高山到紫溪，昔年曾此侍亲归。",
            "而今只见经游地，不见慈颜泪满衣。"
        ],
        "notes": "",
        "id": "4072ad1a8d979519d5f005a7600d1c5b"
    }
]