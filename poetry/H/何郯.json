[
    {
        "author": "何郯",
        "dynasty": "宋",
        "type": "诗",
        "rhythmic": "",
        "title": "益州州学圣训堂",
        "preface": "",
        "paragraphs": [
            "益为藩捍西南隅，物众地大称名都。",
            "择守来颁兹土政，治人颇与他邦殊。",
            "蹉跌一有戾条教，便宜皆得行黥诛。",
            "群奸帖息不敢动，无复弄兵觊穿窬。",
            "任威或谓一时事，立政恐非长世图。",
            "岂无达识究是否，重在改作徒嗟吁。",
            "仲翁裔孙有伟度，敢决不以常文拘。",
            "当官勇欲除弊法，伊忧内恻仁心孚。",
            "视人无异远方意，威刑惠政还相须。",
            "始时岁荒力赈救，坐使饿殍成完肤。",
            "既而为俗思根本，其在立学陈师谟。",
            "大开儒庠务诲导，秀民耸慕纷来趋。",
            "遂言讲署鸿生职，使演经传传诸徒。",
            "奏函一上闻法座，诏劄即日来谐俞。",
            "诏云信汝辨治蜀，缓任威罚先文儒。",
            "公心感激侈上赐，刻在金石尊神谟。",
            "覆之大厦牓美称，日久传者期无渝。",
            "邦人承风为盛事，观者填道来于于。",
            "嗟嗟多士其听命，勿即邪径安夷涂。",
            "师无訿圣生率教，信尚姬孔尊唐虞。",
            "施之乡党励雅俗，仁谊得以相持扶。",
            "汉皇初始盛文学，起自蜀国行中区。",
            "本朝教化视三代，建元安可为齐驱。",
            "吾君训辞谕万里，义均盘诰兹宣敷。",
            "吾守教本树一国，学成洙泗相涵濡。",
            "臣谋君从协大义，圣哲倡和真同符。",
            "欲歌盛节示万古，才不迨志嗟其愚。"
        ],
        "notes": "",
        "id": "99bfed52e0b815811b502aceef243c99"
    },
    {
        "author": "何郯",
        "dynasty": "宋",
        "type": "诗",
        "rhythmic": "",
        "title": "存目",
        "preface": "",
        "paragraphs": [
            "诗题：原无题首句：按彻梁州更六幺一作蜀国佳人号细腰。"
        ],
        "notes": "",
        "id": "fb9a6e71605e75def63b962e5bfd2f04"
    }
]