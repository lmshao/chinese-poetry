[
    {
        "author": "怀浦",
        "dynasty": "唐",
        "type": "诗",
        "rhythmic": "",
        "title": "赠智舟三藏",
        "preface": "",
        "paragraphs": [
            "壮岁心难伏，师心伏岂难。",
            "寻常独在院，行坐不离坛。",
            "岳雪当禅暝，松声入咒寒。",
            "更因文字外，多把史书看。"
        ],
        "notes": "",
        "id": "8debc28a61d16f1ee8ebbce0062e3d1f"
    },
    {
        "author": "怀浦",
        "dynasty": "唐",
        "type": "诗",
        "rhythmic": "",
        "title": "初冬旅舍早怀",
        "preface": "",
        "paragraphs": [
            "枕上角声微，离情未息机。",
            "梦回三楚寺，寒入五更衣。",
            "月没栖禽动，霜晴冻叶飞。",
            "自慙行役早，深与道相违。"
        ],
        "notes": "",
        "id": "baaf98be11df0eb3ca7c3f4be616acfc"
    }
]