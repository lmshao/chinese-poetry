[
    {
        "author": "黄廷",
        "dynasty": "宋",
        "type": "词",
        "rhythmic": "兰陵王",
        "title": "",
        "preface": "",
        "paragraphs": [
            "絮花弱。",
            "吹满斜阳院落。",
            "秋千外，无数小舟，绿水溶溶带城郭。",
            "流光漫暗觉。",
            "辜却。",
            "莺呼燕诺。",
            "欢游地，都在梦中，双蝶翩翩度帘幕。",
            "凭谁问康乐。",
            "又粉过新梢，红退残萼。",
            "阑干休倚东风恶。",
            "怜瑟韵空在，鉴容偷改，青青洲渚遍杜若。",
            "故交半廖寞。",
            "漂泊。",
            "镇如昨。",
            "念玉指频弹，珠泪还阁。",
            "孤灯隐隐巫云薄。",
            "奈别遽无语，恨深谁托。",
            "明朝何处，夜渐短，听画角。"
        ],
        "notes": "",
        "id": "9a31faedaf34da777dff8db00e750928"
    },
    {
        "author": "黄廷",
        "dynasty": "宋",
        "type": "词",
        "rhythmic": "宴清都",
        "title": "",
        "preface": "",
        "paragraphs": [
            "坠叶窥檐语。",
            "风帘薄，递来幽恨无数。",
            "牙签倦展，银缸细剔，悄然归旅。",
            "声传漏阁偏长，更奈向、潇潇乱雨。",
            "想近日，舞袖翻云，吟笺度雪谁愿。",
            "当时翠缕吹花，东城绣陌，双燕何许。",
            "香罗唾碧，晴纱印粉，甚缘重睹。",
            "蓝桥镇隔芳梦，念骑省、悲秋漫赋。",
            "待倚阑，或遇宾鸿，殷勤寄与。"
        ],
        "notes": "",
        "id": "7100e96266d2eba0103a8894ff4e99b2"
    },
    {
        "author": "黄廷",
        "dynasty": "宋",
        "type": "词",
        "rhythmic": "琐窗寒",
        "title": "",
        "preface": "",
        "paragraphs": [
            "驻马林塘，还寻旧迹，雨收秋晚。",
            "残蕉映牖，强把碧心偷展。",
            "记相逢、画堂宴开，乱花影入帘初卷。",
            "正小池涨绿，丝纶曾试，事随鸿远。",
            "凄断。",
            "情何限。",
            "料素扇尘深，怨娥碧浅。",
            "清宫丽羽，漫有苔笺题满。",
            "问低墙、双柳尚存，几时艳烛亲共剪。",
            "但凝眸，数点遥峰，春色青如染。"
        ],
        "notes": "",
        "id": "81f1c38f491486ac12d18c0fe9f8a58f"
    },
    {
        "author": "黄廷",
        "dynasty": "宋",
        "type": "词",
        "rhythmic": "解连环",
        "title": "",
        "preface": "",
        "paragraphs": [
            "乍寒帘幕。",
            "愁灯花正结，又还轻落。",
            "弄瘦影、瓶里梅梢，为谁缀陇头，向来新萼。",
            "万古千今，算惟有、别情难托。",
            "把潘郎鬓绿，尽付雁声，几度寥寞。",
            "扁舟暮江旧泊。",
            "记携觞就折，烟翠犹弱。",
            "漫过却、歌夕吟朝，问天道何时，素纤重握。",
            "想得文姬，近更苦、云衣香薄。",
            "待更阑、试寻梦境，梦回更恶。"
        ],
        "notes": "",
        "id": "223d329025687a5d5a96a4caa6dc3353"
    },
    {
        "author": "黄廷",
        "dynasty": "宋",
        "type": "词",
        "rhythmic": "齐天乐",
        "title": "",
        "preface": "",
        "paragraphs": [
            "十年汉上东风梦，依然淡烟莺晓。",
            "系马桥空，维舟岸易，谁识当时苏小。",
            "筹花斗草。",
            "任波浴斜阳，絮迷芳岛。",
            "笑底歌边，黛娥娇聚怕归早。",
            "京尘衣袂易染，旧游随雾散，新恨难表。",
            "燕子朱扉，梨英翠箔，留得春光多少。",
            "晴丝漫绕。",
            "料带角香销，扇阴诗杳。",
            "细倚秋千，片云天共渺。"
        ],
        "notes": "",
        "id": "9e1ac78a27f0e4a480c4b0f96bfcdf90"
    }
]