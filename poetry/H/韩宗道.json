[
    {
        "author": "韩宗道",
        "dynasty": "宋",
        "type": "诗",
        "rhythmic": "",
        "title": "江渎泛舟次吴中复韵",
        "preface": "",
        "paragraphs": [
            "绿锦池塘藻荇芳，拏舟清泛水风凉。",
            "千珠翠飐圆荷雨，百和交销宝篆香。",
            "暂驻旌麾开燕豆，只凭谈笑乐杯觞。",
            "留连晚景殊多适，无奈黄昏送夕阳。"
        ],
        "notes": "",
        "id": "9b172130c7be8748783abbec4b2c3931"
    },
    {
        "author": "韩宗道",
        "dynasty": "宋",
        "type": "诗",
        "rhythmic": "",
        "title": "又和谢景初韵",
        "preface": "",
        "paragraphs": [
            "萧洒丛祠古道旁，偶来乘兴兴何长。",
            "珊珊翠竹寒成韵，苒苒红蕖细度香。",
            "云暗尘头云雨急，风来水面葛衣凉。",
            "天涯一笑良难得，预借骊歌送别觞。"
        ],
        "notes": "",
        "id": "0bbc677b4755fa985c630c24f70fda08"
    },
    {
        "author": "韩宗道",
        "dynasty": "宋",
        "type": "诗",
        "rhythmic": "",
        "title": "和吴中复游海云寺",
        "preface": "",
        "paragraphs": [
            "茂林修竹翠烟收，寺枕清江江上头。",
            "好马啼春知客恨，落花浮水近人流。",
            "政闲不废登临赏，意适真成汗漫游。",
            "紫陌红尘归路远，夕阳回首重迟留。"
        ],
        "notes": "",
        "id": "270c6060f14a9965de21126204f86eab"
    }
]