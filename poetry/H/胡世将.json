[
    {
        "author": "胡世将",
        "dynasty": "宋",
        "type": "诗",
        "rhythmic": "",
        "title": "建炎丞相成国吕忠穆公退老堂  其一",
        "preface": "",
        "paragraphs": [
            "云水郊深退老堂，公来野服换龙章。",
            "四朝尽瘁身犹健，一德同寅福未央。",
            "小隐聊堪供放浪，神州终倚致平康。",
            "功成他日归休地，海表家风有故乡。"
        ],
        "notes": "",
        "id": "0e669add28f29827ad879125791915a5"
    },
    {
        "author": "胡世将",
        "dynasty": "宋",
        "type": "诗",
        "rhythmic": "",
        "title": "建炎丞相成国吕忠穆公退老堂  其二",
        "preface": "",
        "paragraphs": [
            "卜宅他乡得偃休，忘怀遇坎复乘流。",
            "功高天地云龙会，心寄丘园水石幽。",
            "墨客骚人多赋咏，金堂玉室纵追游。",
            "公念问舍真无负，自是豪英百尺楼。"
        ],
        "notes": "",
        "id": "236cd5da8aebb84d6a288ff4669fccd0"
    },
    {
        "author": "胡世将",
        "dynasty": "宋",
        "type": "诗",
        "rhythmic": "",
        "title": "癸丑三月十日自涌泉寺过吴文叟山居临溪观鱼辄题二诗  其一",
        "preface": "",
        "paragraphs": [
            "云物起争岩石秀，水拉行带野花香。",
            "一山应接知无暇，赖有青春白日长。"
        ],
        "notes": "",
        "id": "1a2ed31a2aedc6fb089144470ff1016c"
    },
    {
        "author": "胡世将",
        "dynasty": "宋",
        "type": "诗",
        "rhythmic": "",
        "title": "癸丑三月十日自涌泉寺过吴文叟山居临溪观鱼辄题二诗  其二",
        "preface": "",
        "paragraphs": [
            "偶寻胜赏到山扉，谿影涵晖动翠微。",
            "正欲临流看鱼乐，扁舟宁待夜潮归。"
        ],
        "notes": "",
        "id": "902615ef86e23b489caabcb9ea304b87"
    }
]