[
    {
        "author": "胡浩然",
        "dynasty": "宋",
        "type": "词",
        "rhythmic": "万年欢",
        "title": "",
        "preface": "",
        "paragraphs": [
            "灯月交光，渐轻风布暖，先到南国。",
            "罗绮娇容，十里绛纱笼烛。",
            "花艳惊郎醉目。",
            "有多少、佳人如玉。",
            "春衫袂，整整齐齐，内家新样妆束。",
            "欢情未足。",
            "更阑谩勾牵旧恨，萦乱心曲。",
            "怅望归期，应是紫姑频卜。",
            "暗想双眉对蹙。",
            "断弦待、鸾胶重续。",
            "休迷恋，野草闲花，凤箫人在金谷。"
        ],
        "notes": "",
        "id": "6add6b1fce8109bfbb378ca70aab7948"
    },
    {
        "author": "胡浩然",
        "dynasty": "宋",
        "type": "词",
        "rhythmic": "东风齐著力",
        "title": "",
        "preface": "",
        "paragraphs": [
            "残腊收寒，三阳初转，已换年华。",
            "东君律管，迤逦到山家。",
            "处处笙簧鼎沸，会佳宴、坐列仙娃。",
            "花丛里，金炉满爇，龙麝烟斜。",
            "此景转堪夸。",
            "深意祝、寿山福海增加。",
            "玉觥满泛，且莫厌流霞。",
            "幸有迎春寿酒，银瓶浸、几朵梅花。",
            "休辞醉，园林秀色，百草萌芽。"
        ],
        "notes": "",
        "id": "6a590192116ac0e134ccd232f6f84214"
    },
    {
        "author": "胡浩然",
        "dynasty": "宋",
        "type": "词",
        "rhythmic": "春霁・秋霁",
        "title": "",
        "preface": "",
        "paragraphs": [
            "迟日融和，乍雨歇东郊，嫩草凝碧。",
            "紫燕双飞，海棠相衬，妆点上林春色。",
            "黯然望极。",
            "因人天气浑无力。",
            "又听得。",
            "园苑，数声莺啭柳阴直。",
            "当此暗想，故国繁华，俨然游人，依旧南陌。",
            "院深沈、梨花乱落，那堪如练点衣白。",
            "酒量顿宽洪量窄。",
            "算此情景，除非殢酒狂欢，恣歌沈醉，有谁知得。"
        ],
        "notes": "",
        "id": "685149a19a63495bdcabcaa8357d5a71"
    },
    {
        "author": "胡浩然",
        "dynasty": "宋",
        "type": "词",
        "rhythmic": "满庭芳",
        "title": "",
        "preface": "",
        "paragraphs": [
            "潇洒佳人，风流才子，天然分付成双。",
            "兰堂绮席，烛影耀荧煌。",
            "数辐红罗绣帐，宝妆篆、金鸭焚香。",
            "分明是，芙蕖浪里，一对浴鸳鸯。",
            "欢娱，当此际，山盟海誓，地久天长。",
            "愿五男二女，七子成行。",
            "男作公卿将相，女须嫁、君宰侯王。",
            "从兹去，荣华富贵，福禄寿无疆。"
        ],
        "notes": "",
        "id": "4406fea4efac93d3b074dbd5fb1fda69"
    },
    {
        "author": "胡浩然",
        "dynasty": "宋",
        "type": "词",
        "rhythmic": "送入我门来",
        "title": "",
        "preface": "",
        "paragraphs": [
            "荼垒安扉，灵馗挂户，神傩烈竹轰雷。",
            "动念流光，四序式周回。",
            "须知今岁今宵尽，似顿觉明年明日催。",
            "向今夕，是处迎春送腊，罗绮筵开。",
            "今古遍同此夜，贤愚共添一岁，贵贱仍偕。",
            "互祝遐龄，山海固难摧。",
            "石崇富贵篯铿寿，更潘岳仪容子建才。",
            "仗东风尽力，一齐吹送，入此门来。"
        ],
        "notes": "",
        "id": "d1ab0869959efaf817c9ad590b1731cd"
    }
]