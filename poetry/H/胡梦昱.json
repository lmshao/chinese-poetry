[
    {
        "author": "胡梦昱",
        "dynasty": "宋",
        "type": "诗",
        "rhythmic": "",
        "title": "榕阴图",
        "preface": "",
        "paragraphs": [
            "古人遗直今人是，肯效乡原事踽凉。",
            "不把危言陈北阙，因何著脚到南荒。",
            "排奸斥佞风霜手，耐冷禁寒铁石肠。",
            "赢得榕阴浓密处，忘言默坐对炉香。"
        ],
        "notes": "",
        "id": "ce1ce1c24d9e78d4e7b09f21638ffb54"
    },
    {
        "author": "胡梦昱",
        "dynasty": "宋",
        "type": "诗",
        "rhythmic": "",
        "title": "步王卢溪韵  其一",
        "preface": "",
        "paragraphs": [
            "新来时事不相关，赢得蛮荒日月闲。",
            "存取丹心照碧汉，任他黄口閙清班。",
            "非求美誉传千古，不欲浮生愧两间。",
            "天亦而今无奈说，秀才且荷肯相还。"
        ],
        "notes": "",
        "id": "53e4c89c953514710c6a40efe39c0d59"
    },
    {
        "author": "胡梦昱",
        "dynasty": "宋",
        "type": "诗",
        "rhythmic": "",
        "title": "步王卢溪韵  其二",
        "preface": "",
        "paragraphs": [
            "瘴地人忧我莫支，人虽危我我何危。",
            "元来忧国不怕死，非为捐身要出奇。",
            "肯怨江山千里远，幸逢天地一时知。",
            "孔光张禹人无笑，禄位输他善保持。"
        ],
        "notes": "",
        "id": "31c2916e709c300ab0988671ad984933"
    },
    {
        "author": "胡梦昱",
        "dynasty": "宋",
        "type": "诗",
        "rhythmic": "",
        "title": "再寄",
        "preface": "",
        "paragraphs": [
            "沉沉汉殿晓烟迷，燕雀输他取次飞。",
            "爰把丹衷吐骨鲠，且甘白饭与鱼肥。",
            "意循天理可无忤，岂料人心各有机。",
            "日薄西山予未死，当留此语待公归。"
        ],
        "notes": "",
        "id": "1e24778dbbe3cd9b9744854a6fbacac5"
    }
]