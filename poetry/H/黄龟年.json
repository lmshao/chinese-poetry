[
    {
        "author": "黄龟年",
        "dynasty": "宋",
        "type": "诗",
        "rhythmic": "",
        "title": "天童山交禅师塔铭辞",
        "preface": "",
        "paragraphs": [
            "西来谁露真消息，教外别传要端的。",
            "黄龙佛法付儿孙，临济宗风本奇特。",
            "珍重天童老古锥，声名四海日星垂。",
            "当年一喝狮子吼，狐貍望风而避之。",
            "直截机锋难凑泊，摘叶寻枝何太错。",
            "满堂龙象竞交参，侧耳惟聆师一诺。",
            "虚空扑落水流东，护塔松楸长旧丛。",
            "龟毛拂子三千丈，光彩流传太白峰。"
        ],
        "notes": "",
        "id": "d7648e15d309ac1c4ba7963c2e396947"
    },
    {
        "author": "黄龟年",
        "dynasty": "宋",
        "type": "诗",
        "rhythmic": "",
        "title": "宝陀山观音赞",
        "preface": "",
        "paragraphs": [
            "稽首宝陀山，观音大菩萨。",
            "三十二妙应，垂福于人天。",
            "慧日廓圆明，隐微无不照。",
            "我等由宿植，于菩萨有缘。",
            "曩善一毫端，菩萨悉能鉴。",
            "今兹一何幸，联樯来宝山。",
            "淑景德惠风，沧海如鉴净。",
            "朝发东秦岸，须臾达莲宫。",
            "僧饭洗钵时，相与瞻远峤。",
            "□□跨巨浪，侧足骨毛□。",
            "自念尘坌身，得伴清净侣。",
            "同声讽密语，复念我师名。",
            "注目渴慈光，忽覩紫金相。",
            "崆峒石窟上，宴坐自在容。",
            "云雾不蔽亏，跪礼得良久。",
            "偕来无老稚，咸识应现尊。",
            "赞叹且忻惧，得所未曾有。",
            "我念现前众，中多大福人。",
            "久新迎我师，所祷如响应。",
            "为我忏众恶，遂亦见如来。",
            "同办起心香，复陈一日供。",
            "倘以昔善积，获此大吉祯。",
            "愿敦未来因，永托如来记。",
            "浮生如梦幻，孰处放教生。",
            "戒杀多素羞，广阅如来藏。",
            "分阴实可惜，栖迟必山林。",
            "料理般若舟，长想菩提岸。",
            "群生迷苦海，拯援使知津。",
            "共发向上心，无□同佛会。"
        ],
        "notes": "",
        "id": "cb187a6728d49b0381a793769a582a67"
    },
    {
        "author": "黄龟年",
        "dynasty": "宋",
        "type": "诗",
        "rhythmic": "",
        "title": "马秦山碧云庵联句",
        "preface": "",
        "paragraphs": [
            "团团深锁碧烟笼，安隐禅居瑞气中。",
            "万顷沧浪终夜月，更于何处觅天宫。"
        ],
        "notes": "",
        "id": "fdcce7e972f0c40792adc1bac0ad67eb"
    },
    {
        "author": "黄龟年",
        "dynasty": "宋",
        "type": "诗",
        "rhythmic": "",
        "title": "赠晋水师",
        "preface": "",
        "paragraphs": [
            "文衡卓卓擅英声，相与明簪笑语清。",
            "报国共盟推毂志，五湖敢羡一舟轻。"
        ],
        "notes": "",
        "id": "182f6dd1ba92958a4cfb7429240495b4"
    }
]