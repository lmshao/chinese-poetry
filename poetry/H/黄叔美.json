[
    {
        "author": "黄叔美",
        "dynasty": "宋",
        "type": "诗",
        "rhythmic": "",
        "title": "金塔",
        "preface": "",
        "paragraphs": [
            "金溪有金源，昔我未尝造。",
            "因逢吴道士，言此山水好。",
            "金僧来自蜀，所至事幽讨。",
            "地名适相符，结茅遂栖老。",
            "一朝入石塔，千载锢其宝。",
            "白云何漫漫，流水亦浩浩。",
            "相传石井头，鞋迹犹可考。",
            "安知斯塔内，岁久骨应槁。",
            "龛灯长不灭，落叶风自扫。",
            "山僧具茗酌，言话颇知道。",
            "请题壁间诗，兹行殊草草。",
            "所欣得二赵，登览散中抱。",
            "日午饷田家，壶觞共倾倒。",
            "素心惬清赏，恨不避喧早。",
            "偶寻幽侣出，征逐非所好。",
            "归途霜月下，谯鼓更渐报。",
            "明朝人事乖，相望不可到。"
        ],
        "notes": "",
        "id": "d7f8de18bdab33b2311b91690ac0ac79"
    },
    {
        "author": "黄叔美",
        "dynasty": "宋",
        "type": "诗",
        "rhythmic": "",
        "title": "宝善堂为薛玄卿题",
        "preface": "",
        "paragraphs": [
            "人孰不有母，鲜能报其恩。",
            "人孰不有弟，鲜能念同根。",
            "汉兴尺布谣，郑有誓泉言。",
            "所以忧世事，永叹鹡鸰原。",
            "缅怀宝善君，生子出孝门。",
            "幼习静室业，实为仁爱敦。",
            "百金买古宅，乃在清溪𣸣。",
            "堂前种荆树，堂北长慈萱。",
            "时从道园中，驾彼白鹤轩。",
            "再拜母膝下，殷勤问寒暄。",
            "季也一相接，怡然煦春温。",
            "溪鱼识啸歌，乌鸟沽盘餐。",
            "余适登斯堂，吴公有铭存。",
            "阿姪三五辈，削瓜酌清尊。",
            "秩然进退间，礼义何其尊。",
            "嗟今利夺人，骨肉相仇冤。",
            "苍天信可问，薄俗难与论。"
        ],
        "notes": "",
        "id": "ea5d5afe9e3a7f57744ec564b96ae914"
    },
    {
        "author": "黄叔美",
        "dynasty": "宋",
        "type": "诗",
        "rhythmic": "",
        "title": "周嘉会远行",
        "preface": "",
        "paragraphs": [
            "闻道周公子，今春过许州。",
            "百年看野史，双鬓托孤舟。",
            "风土青山古，英雄怜火秋。",
            "岂无遗白泪，相对话江鸥。"
        ],
        "notes": "",
        "id": "8016f8cfba99cadbc36c92250f098458"
    },
    {
        "author": "黄叔美",
        "dynasty": "宋",
        "type": "诗",
        "rhythmic": "",
        "title": "登麻姑山",
        "preface": "",
        "paragraphs": [
            "昔日登临不用扶，于今白首见麻姑。",
            "此邦泉石何萧爽，异代神仙知有无。",
            "七月山田红稻熟，去年尘海碧莲枯。",
            "信知冠盖追游地，羽客相逢到日晡。"
        ],
        "notes": "",
        "id": "654a0c4865c7cccdacbff3fb914532f1"
    }
]