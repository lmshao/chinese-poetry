[
    {
        "author": "洪瑹",
        "dynasty": "宋",
        "type": "词",
        "rhythmic": "南柯子・南歌子",
        "title": "",
        "preface": "",
        "paragraphs": [
            "柳浪摇晴沼，荷风度晚檐。",
            "碧天如水印新蟾。",
            "一罅清光斜露、玉纤纤。",
            "宝镜微开匣，金钩半押帘。",
            "西楼今夜有人忺。",
            "应傍妆台低照、画眉尖。"
        ],
        "notes": "",
        "id": "045e9af21b8d4a7aeb7003610a6ddc51"
    },
    {
        "author": "洪瑹",
        "dynasty": "宋",
        "type": "词",
        "rhythmic": "月华清",
        "title": "",
        "preface": "",
        "paragraphs": [
            "花影摇春，虫声吟暮，九霄云幕初卷。",
            "谁驾冰蟾，拥出桂轮天半。",
            "素魄映、青琐窗前，皓彩散、画阑干畔。",
            "凝眄。",
            "见金波滉漾，分辉鹊殿。",
            "况是风柔夜暖。",
            "正燕子新来，海棠微绽。",
            "不似秋光，只照离人肠断。",
            "恨无奈、利锁名缰，谁为唤、舞裙歌扇。",
            "吟玩。",
            "怕铜壶催晓，玉绳低转。"
        ],
        "notes": "",
        "id": "9b47848c2723c556bea7df8aa7e953d3"
    },
    {
        "author": "洪瑹",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "经年不见书来，后期杳杳从谁问。",
            "柳英蜡小，柳枝金嫩，艳阳春近。",
            "罗幕风柔，泛红浮绿，连朝花信。",
            "念平生多少，情条恨叶，镇长使、芳心困。",
            "可是风流薄命。",
            "镜台前、松松蝉鬓。",
            "茜桃凝粉，薰兰涨腻，翠愁红损。",
            "纵使归来，灯前月下，恐难相认。",
            "卷重帘憔悴，残妆泪洗，把罗襟搵。"
        ],
        "notes": "",
        "id": "d1687090286601e4bd4509d998528d12"
    },
    {
        "author": "洪瑹",
        "dynasty": "宋",
        "type": "词",
        "rhythmic": "永遇乐",
        "title": "",
        "preface": "",
        "paragraphs": [
            "歌雪徘徊，梦云溶曳，欲劝春住。",
            "薄幸杨花，无端杜宇，抵死催教去。",
            "参差烟岫，千回百匝，不解禁春归路。",
            "病厌厌，那堪更听，小楼一夜风雨。",
            "金钗斗草，玉盘行菜，往事了无凭据。",
            "合数松儿，分香帕子，总是牵情处。",
            "小桃朱户，题诗在否，尚忆去年崔护。",
            "绿阴中，莺莺燕燕，也应解语。"
        ],
        "notes": "",
        "id": "8d3995c688b2871af4a1b9eaa5744c19"
    },
    {
        "author": "洪瑹",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "花雾涨冥冥。",
            "欲雨还晴。",
            "薄罗衫子正宜春。",
            "无奈今宵鸳帐里，身是行人。",
            "别酒不须斟。",
            "难洗离情。",
            "丝鞘如电紫骝鸣。",
            "肠断画桥芳草路，月晓风清。"
        ],
        "notes": "",
        "id": "b18cd9ae607a8ae4a55b835e413ce053"
    },
    {
        "author": "洪瑹",
        "dynasty": "宋",
        "type": "词",
        "rhythmic": "瑞鹤仙",
        "title": "",
        "preface": "",
        "paragraphs": [
            "听梅花吹动，凉夜何其，明星有烂。",
            "相看泪如霰。",
            "问而今去也，何时会面。",
            "匆匆聚散。",
            "恐便作、秋鸿社燕。",
            "最伤情、夜来枕上，断云零雨何限。",
            "因念。",
            "人生万事，回首悲凉，都成梦幻。",
            "芳心缱绻。",
            "空惆怅，巫阳馆。",
            "况船头一转，三千馀里，隐隐高城不见。",
            "恨无情、春水连天，片帆似箭。"
        ],
        "notes": "",
        "id": "4ba8562d5b7aba98d0e3187702efa750"
    },
    {
        "author": "洪瑹",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "玉琴不疗文园病。",
            "对花长抱深深恨。",
            "恨入鬓霜边。",
            "才情输少年。",
            "蛾眉梳坠马。",
            "翠袖薰兰麝。",
            "醉梦未全醒。",
            "绿窗啼晓莺。"
        ],
        "notes": "",
        "id": "83054dab13e0864532ee465c32f33eef"
    },
    {
        "author": "洪瑹",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "吴姬压酒浮红蚁。",
            "少年未饮心先醉。",
            "驻马绿阳阴。",
            "酒楼三月春。",
            "相看成一笑。",
            "遗恨知多少。",
            "回首欲魂销。",
            "长桥连断桥。"
        ],
        "notes": "",
        "id": "3d2cfb5941ba108770bf115b7527f8db"
    },
    {
        "author": "洪瑹",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "断虹远饮横江水。",
            "万山紫翠斜阳里。",
            "系马短亭西。",
            "丹枫明酒旗。",
            "浮生长客路。",
            "事逐孤鸿去。",
            "又是月黄昏。",
            "寒灯人闭门。"
        ],
        "notes": "",
        "id": "997a4fb82e1e91945b00aa54a2ce874c"
    },
    {
        "author": "洪瑹",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "潮平风稳，行色催津鼓。",
            "回首望重城，但满眼、红云紫雾。",
            "分香解佩，空记小楼东，银烛暗，绣帘垂，昵昵凭肩语。",
            "关山千里，垂柳河桥路。",
            "燕子又归来，但惹得、满身花雨。",
            "彩笺不寄，兰梦更无凭，灯影下，月明中，魂断金钗股。"
        ],
        "notes": "",
        "id": "c78c5b7c9538abc9a2ed511ff8bd3b2d"
    },
    {
        "author": "洪瑹",
        "dynasty": "宋",
        "type": "词",
        "rhythmic": "行香子",
        "title": "",
        "preface": "",
        "paragraphs": [
            "楚楚精神。",
            "杨柳腰身。",
            "是风流、天上飞琼。",
            "凌波微步，罗袜生尘。",
            "有许多娇，许多韵，许多情。",
            "十年心事，两字眉婚。",
            "问何时、真个行云。",
            "秋衾半冷，窗月窥人。",
            "想为人愁，为人瘦，为人颦。"
        ],
        "notes": "",
        "id": "423006e725224ff4aa0d0c0a92680da8"
    },
    {
        "author": "洪瑹",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "风共雨，催尽乱红飞絮。",
            "百计留春春不住，杜鹃声更苦。",
            "细柳官河狭路，几被婵娟相误。",
            "空忆坠鞭遗扇处，碧窗眉语度。"
        ],
        "notes": "",
        "id": "acc7307b2f807abc7bf2b919551aa318"
    },
    {
        "author": "洪瑹",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "满满金杯，垂垂玉筋。",
            "离歌不放行人去。",
            "醉中扶上木兰船，醒来忘却桃源路。",
            "带绾同心，钗分一股。",
            "断魂空草高唐赋。",
            "秋山万叠水云深，茫茫无著相思处。"
        ],
        "notes": "",
        "id": "207fbe161aa45fb418fb1b0c872a66ca"
    },
    {
        "author": "洪瑹",
        "dynasty": "宋",
        "type": "词",
        "rhythmic": "阮郎归",
        "title": "",
        "preface": "",
        "paragraphs": [
            "东风吹破藻池冰。",
            "晴光开五云。",
            "绿情红意两逢迎。",
            "扶春来远林。",
            "花艳艳，玉英英。",
            "罗衣金缕明。",
            "闹蛾儿簇小蜻蜓。",
            "相呼看试灯。"
        ],
        "notes": "",
        "id": "7262ae7e1b2b90add4fb48da9d454734"
    },
    {
        "author": "洪瑹",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "意态婵娟画不如。",
            "莹然初日照芙蕖。",
            "笑捐琼佩遗交甫，肯把文梭掷幼舆。",
            "花上蝶，水中凫。",
            "芳心密意两相於。",
            "情知不作庭前柳，到得秋来日日疏。"
        ],
        "notes": "",
        "id": "5a33d6eb371741abb0749c40c7d8bf6c"
    },
    {
        "author": "洪瑹",
        "dynasty": "宋",
        "type": "词",
        "rhythmic": "齐天乐",
        "title": "",
        "preface": "",
        "paragraphs": [
            "辘轳声破银床冻，霜寒又侵鸳被。",
            "皓月疏钟，悲风断漏，惊起画楼人睡。",
            "银屏十二。",
            "叹尘满丝簧，暗消金翠。",
            "可恨风流，故人迢递隔千里。",
            "相思情绪最苦，旧欢无续处，魂梦空费。",
            "断雁无情，离鸾有恨，空想吴山越水。",
            "花憔玉悴。",
            "但翠黛愁横，红铅泪洗。",
            "待剪江梅，倩人传此意。"
        ],
        "notes": "",
        "id": "d4df3d696cccdc63754b207c4b387b50"
    }
]