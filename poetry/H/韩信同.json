[
    {
        "author": "韩信同",
        "dynasty": "宋",
        "type": "诗",
        "rhythmic": "",
        "title": "岳王墓",
        "preface": "",
        "paragraphs": [
            "妖星隳地芒角赤，龙剑悲吼风萧瑟。",
            "中原王气挽不回，将军一死鸿毛掷。",
            "秦家小儿真戏剧，播弄造化摇枢极。",
            "指雠为亲忠且逆，只手上遮天眼碧。",
            "九重茫茫隔天日，无由下烛臣愚直。",
            "臣愚万死不足惜，国耻未湔犹愤激。",
            "古坟埋冤血空沥，西风年年土花蚀。",
            "我恐精忠埋不得，白日英魂土中泣。",
            "请将衰骨斵苔痕，献作吾皇补天石。"
        ],
        "notes": "",
        "id": "d3313f0c61074aab8875907447b75445"
    },
    {
        "author": "韩信同",
        "dynasty": "宋",
        "type": "诗",
        "rhythmic": "",
        "title": "翠屏霁雪",
        "preface": "",
        "paragraphs": [
            "寒林静对展翠屏，六花粧点风景清。",
            "四山簇簇琼瑶树，恍然照映芝兰庭。",
            "寒生晴光色烁烁，含辉照耀银海明。",
            "巉岩石化昆山玉，负暄猿猱出深谷。",
            "可怜不老山白头，梅萼藏春暗香馥。",
            "紫阳留谶歌翠寒，中有玉人在其间。",
            "道传前圣发未发，教开来学难亦难。",
            "豁然胸次冰雪释，白照红日上团团。"
        ],
        "notes": "",
        "id": "008257d7b53028cb607c46c90b4f2973"
    },
    {
        "author": "韩信同",
        "dynasty": "宋",
        "type": "诗",
        "rhythmic": "",
        "title": "蓬莱飞峰",
        "preface": "",
        "paragraphs": [
            "海上神山名自昔，来去随潮无定迹。",
            "天人俯览念虚浮，六鳌顶戴穷神力。",
            "群仙贝阙蕊珠宫，多种瑶芝琼草碧。",
            "依然根著不坚牢，飞入石堂作南壁。",
            "螺纹蛎迹石龙存，云气随潮时雨湿。",
            "仙风飒爽生羽翰，招纳霓裳羽衣客。",
            "试登绝顶望五湖，高楼洞天才咫尺。",
            "药炉灰冷多登真，九转丹成人未识。",
            "云间鹤迹托来篇，王邓真人久相忆。"
        ],
        "notes": "",
        "id": "a314890814e965b90e8e957b7a9d3e15"
    },
    {
        "author": "韩信同",
        "dynasty": "宋",
        "type": "诗",
        "rhythmic": "",
        "title": "棋盘仙迹",
        "preface": "",
        "paragraphs": [
            "唐山绝顶棋盘石，戏局流传名自昔。",
            "殷勤细问白髪翁，云是仙人曾对奕。",
            "苔封石磴不敢移，竹引清风时拂拭。",
            "个中黑白子不留，想是仙童为收拾。",
            "又不闻樵采之人王子质，邂逅仙人执手谈，赢输未决藏机密。",
            "贪看柯烂不知时，少憩山中方七日。",
            "谁识囊中日月长，归来尘世无相识。"
        ],
        "notes": "",
        "id": "aa2937ef73dd990df0d35df73f6e1d93"
    },
    {
        "author": "韩信同",
        "dynasty": "宋",
        "type": "诗",
        "rhythmic": "",
        "title": "双柱擎天",
        "preface": "",
        "paragraphs": [
            "白鹤岧峣枕江曲，接岫连峰衍林麓。",
            "石堂峻峭万山雄，拥翠亭亭多乔木。",
            "双撑石柱峙东南，势力擎天名不俗。",
            "钟英特产栋梁材，不坠簪缨美如玉。",
            "左接蓬莱右洞天，峰前水带萦九曲。",
            "依然幻出武陵源，拟就峰傍新卜筑。",
            "鹤归错认华表存，应笑世人枉追逐。"
        ],
        "notes": "",
        "id": "def2deeb8c5e8a1db2633dcdd810fc61"
    }
]