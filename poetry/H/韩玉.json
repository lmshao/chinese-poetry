[
    {
        "author": "韩玉",
        "dynasty": "宋",
        "type": "词",
        "rhythmic": "一剪梅・一翦梅",
        "title": "",
        "preface": "",
        "paragraphs": [
            "镜里新妆镜外情。",
            "小眉幽恨，浅绿低横。",
            "只怨闲纵绣鞍尘。",
            "不道天涯，萦绊归程。",
            "梦里兰闺相见惊。",
            "玉香花瘦，春艳盈盈。",
            "觉来欹枕转愁人。",
            "门外潇潇，风雨三更。"
        ],
        "notes": "",
        "id": "13112dd346c09de04e24e0385bb9c15e"
    },
    {
        "author": "韩玉",
        "dynasty": "宋",
        "type": "词",
        "rhythmic": "上平西・金人捧露盘",
        "title": "",
        "preface": "",
        "paragraphs": [
            "折腰劳，弹冠望，纵飞蓬。",
            "笑造化、相戏穷通。",
            "风帆浪桨，暮成寒角晓楼锺。",
            "暗借霜雪鬓边来，惊对青铜。",
            "萧闲好，何时遂，门横水，迳穿松。",
            "有无限、杯月襟风。",
            "区区个甚，帝尧堂下足夔龙。",
            "不如闻早问溪山，高养吾慵。"
        ],
        "notes": "",
        "id": "66e4127cb51920ea23db85b0535fbb60"
    },
    {
        "author": "韩玉",
        "dynasty": "宋",
        "type": "词",
        "rhythmic": "且坐令",
        "title": "",
        "preface": "",
        "paragraphs": [
            "闲院落。",
            "误了清明约。",
            "杏花雨过胭脂绰。",
            "紧了秋千索。",
            "斗草人归，朱门悄掩，梨花寂寞。",
            "书万纸、恨凭谁托。",
            "才封了、又揉却。",
            "冤家何处贪欢乐。",
            "引得我心儿恶。",
            "怎生全不思量著。",
            "那人人情薄。"
        ],
        "notes": "",
        "id": "4c251968e0f38ca6a2d1e00862059c32"
    },
    {
        "author": "韩玉",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "月是银釭溪是镜，云霓与作衣裳。",
            "夜寒独立竹篱傍。",
            "妆成那待粉，笑罢自生香。",
            "自古佳人多薄命，枉教傲雪凌霜。",
            "从来林下异闺房。",
            "何须三弄笛，方断九回肠。"
        ],
        "notes": "",
        "id": "6b4fbf279fae48f37451b40cadf1b81a"
    },
    {
        "author": "韩玉",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "香檀素手。",
            "缓理新词来伴酒。",
            "音调凄凉。",
            "便是无情也断肠。",
            "莫歌杨柳。",
            "记得渭城朝雨后。",
            "客路茫茫。",
            "几度东风春草长。"
        ],
        "notes": "",
        "id": "0b6269b3ff012a85e5fcaed3e462ffba"
    },
    {
        "author": "韩玉",
        "dynasty": "宋",
        "type": "词",
        "rhythmic": "卜算子",
        "title": "",
        "preface": "",
        "paragraphs": [
            "杨柳绿成阴，初过寒食节。",
            "门掩金铺独自眠，那更逢寒夜。",
            "强起立东风，惨惨梨花谢。",
            "何事王孙不早归，寂寞秋千月。"
        ],
        "notes": "",
        "id": "fec54071f15c71ecfe990c411b05e583"
    },
    {
        "author": "韩玉",
        "dynasty": "宋",
        "type": "词",
        "rhythmic": "太常引",
        "title": "",
        "preface": "",
        "paragraphs": [
            "东城归路水云间。",
            "几曾放、梦魂闲。",
            "何日整归鞍。",
            "又人对、西风凭栏。",
            "温柔情性，系怀伤感，欲诉诉应难。",
            "愁聚两眉端。",
            "又叠起、千山万山。"
        ],
        "notes": "",
        "id": "d26efdcbeba9672beffbbc4f39500f28"
    },
    {
        "author": "韩玉",
        "dynasty": "宋",
        "type": "词",
        "rhythmic": "太常引",
        "title": "",
        "preface": "",
        "paragraphs": [
            "荒山连水水连天。",
            "忆曾上、桂江船。",
            "风雨过吴川。",
            "又却在、潇湘岸边。",
            "不堪追念，浪萍踪迹，虚度夜如年。",
            "风外晓钟传。",
            "尚独对、残灯未眠。"
        ],
        "notes": "",
        "id": "4b977e09e55e196c7d7afa1f1291cedc"
    },
    {
        "author": "韩玉",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "吴东清胜，是吴山苍翠，吴江澄绿。",
            "灵秀锺人文物盛，历历皆非凡俗。",
            "而况君家，风流遗世，犹寄山阴曲。",
            "继承才业，算来真是名族。",
            "聊恁驻节重湖，惠歌仁咏，蔼丰年图绿。",
            "行看登庸归去后，谁展高才相续。",
            "寿日称觞，一杯千岁，应见蟠桃熟。",
            "祝君难老，为君还更再祝。"
        ],
        "notes": "",
        "id": "c64e88ccc729e4e9fc9860c09f197310"
    },
    {
        "author": "韩玉",
        "dynasty": "宋",
        "type": "词",
        "rhythmic": "感皇恩",
        "title": "",
        "preface": "",
        "paragraphs": [
            "远柳绿含烟，土膏才透。",
            "云海微茫露晴岫。",
            "故乡何在，梦寐草堂溪友。",
            "旧时游赏处，谁携手。",
            "尘世利名，於身何有。",
            "老去生涯殢樽酒。",
            "小桥流水，一树雪香瘦。",
            "故人今夜月，相思否。"
        ],
        "notes": "",
        "id": "152501d2509a29db7a9708da0b377850"
    },
    {
        "author": "韩玉",
        "dynasty": "宋",
        "type": "词",
        "rhythmic": "曲江秋",
        "title": "",
        "preface": "",
        "paragraphs": [
            "明轩快目。",
            "正雨过湘溪，秋来泽国。",
            "波面鉴开，山光淀拂，竹声摇寒玉。",
            "鸥鹭戏晚日，芰荷动，香红蔌。",
            "千古兴亡意，凄凉扬□舟，望迷南北。",
            "仿佛烟笼雾簇。",
            "认何处、当年绣毂。",
            "沈香花萼事，潇然伤□，宫殿三十六。",
            "忍听向晚菱歌，依稀犹似新番曲。",
            "试与问，如今新蒲细柳，为谁摇绿。"
        ],
        "notes": "",
        "id": "d01d3fb5db1ea4e914e982dc48b06dfa"
    },
    {
        "author": "韩玉",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "重午日过六，灵岳再生申。",
            "丰神英毅，端是天上谪仙人。",
            "夙蕴机权才略，早岁来归明圣，惊耸汉庭臣。",
            "言语妙天下，名德冠朝绅。",
            "绣衣节，移方面，政如神。",
            "九重隆眷倚注，伟业富经纶。",
            "闻道山东出相，行拜紫泥飞诏，归去秉洪钧。",
            "寿虾自天锡，安用拟庄椿。"
        ],
        "notes": "",
        "id": "7bfd82da18ae98e365299487445fd0d3"
    },
    {
        "author": "韩玉",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "月里一枝桂，不付等闲人。",
            "昔年霄汉，闻道争者尽输君。",
            "衣袖天香犹在，风度仙清难老，冰雪莹无尘。",
            "赋才三十倍，论寿八千春。",
            "夏庭芝，周室凤，舜郊麟。",
            "岂如今日称瑞，皇国再生申。",
            "聊借济时霖雨，来种重湖桃李，和气一番新。",
            "尚闻虚黄阁，行看秉洪钧。"
        ],
        "notes": "",
        "id": "1fe858e7a98795112df495897440a7d2"
    },
    {
        "author": "韩玉",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "有美如花客，容饰尚中州。",
            "玉京杳渺天际，与别几经秋。",
            "家在金河堤畔，身寄白苹洲末，南北两悠悠。",
            "休苦话萍梗，清泪已难收。",
            "玉壶酒，倾潋滟，听君讴。",
            "伫云却月，新弄一曲洗人忧。",
            "同是天涯沦落，何必平生相识，相见且迟留。",
            "明日征帆发，风月为君愁。"
        ],
        "notes": "",
        "id": "70e6c0e70fa5d1d50eb5674be735127a"
    },
    {
        "author": "韩玉",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "间世真贤出，吉梦兆维熊。",
            "玉麟天上谪见，帏薄贯长虹。",
            "追念当年筹算，封魏封留勋业，千古事攸同。",
            "语云仁者寿，何必喻乔松。",
            "嗣天子，乘九五，驭飞龙。",
            "分麾契符阃外，凭倚定寰中。",
            "由是天才英纵，散入枢庭闲暇，谈笑抚兵戎。",
            "伫看骄虏静，金鼎篆元功。"
        ],
        "notes": "",
        "id": "e3c3f5f9df7c0f86a1d84ed001752d85"
    },
    {
        "author": "韩玉",
        "dynasty": "宋",
        "type": "词",
        "rhythmic": "清平乐",
        "title": "",
        "preface": "",
        "paragraphs": [
            "梅花照雪。",
            "浑似人清绝。",
            "香叠绀螺双背结。",
            "曾侍霓旌降节。",
            "如今却向尘寰。",
            "棋中寄个清闲。",
            "纵使阿郎多病，也须偷画春山。"
        ],
        "notes": "",
        "id": "e5091f10d15a0697b26e0e6caad8d726"
    },
    {
        "author": "韩玉",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "正欲登临，何处好、登临眺望。",
            "君约我、今朝携酒，古台同上。",
            "风静秋郊浑似洗，碧空淡覆玻璃盎。",
            "夕照外、渺渺万遥山，开青嶂。",
            "龙山事，空追想。",
            "风流会，今安往。",
            "我劝君一杯，为君高唱。",
            "今日谋欢真雅胜，休辞痛饮葡萄浪。",
            "纵黄花、明日未凋零，非佳赏。"
        ],
        "notes": "",
        "id": "3ca3546b3acfecf4bb5723180b407d38"
    },
    {
        "author": "韩玉",
        "dynasty": "宋",
        "type": "词",
        "rhythmic": "生查子",
        "title": "",
        "preface": "",
        "paragraphs": [
            "裙拖簇石榴，髻绾偏荷叶。",
            "头上短金钗，轻重还相压。",
            "轻颦月入眉，浅笑花生颊。",
            "夫婿不风流，取次看承别。"
        ],
        "notes": "",
        "id": "6872604fa341945662be0ab06e55d847"
    },
    {
        "author": "韩玉",
        "dynasty": "宋",
        "type": "词",
        "rhythmic": "番枪子",
        "title": "",
        "preface": "",
        "paragraphs": [
            "莫把团扇双鸾隔。",
            "要看玉溪头、春风客。",
            "妙处风骨潇闲，翠罗金缕瘦宜窄。",
            "转面两眉攒、青山色。",
            "到此月想精神，花似秀质。",
            "待与不清狂、如何得。",
            "奈向难驻朝云，易成春梦恨又积。",
            "送上七香车春草碧。"
        ],
        "notes": "",
        "id": "0fef3754d504f3e60d9afdc0befdef67"
    },
    {
        "author": "韩玉",
        "dynasty": "宋",
        "type": "词",
        "rhythmic": "行香子",
        "title": "",
        "preface": "",
        "paragraphs": [
            "一剪梅花，一见销魂。",
            "况溪桥、雪里前村。",
            "香传细蕊，春透灵根。",
            "更水清冷，云黯淡，月黄昏。",
            "幽过溪兰，清胜山矾。",
            "对东风、独立无言。",
            "霜寒塞垒，风净谯门。",
            "听角声悲，笛声怨，恨难论。"
        ],
        "notes": "",
        "id": "c948a510e37d71429d646f34419b7e12"
    },
    {
        "author": "韩玉",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "捍拨声传酒绿，蔷薇面衬宫黄。",
            "娇波斜入鬓云长。",
            "眉与春山一样。",
            "潇洒不禁疏瘦，低回犹似思量。",
            "换花梨叶晚阴凉。",
            "说与三年梦想。"
        ],
        "notes": "",
        "id": "f2b51fef9cacc0f292250fed83665331"
    },
    {
        "author": "韩玉",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "睡起帘栊静。",
            "□金铺、春帏半卷，宝香烟冷。",
            "门外落花风不定。",
            "糁糁乱红堆径。",
            "谁唤做、春愁如病。",
            "零乱云鬟慵梳掠，傍菱花、羞对孤鸾影。",
            "情易感，恨难醒。",
            "沙边柳外当时景。",
            "记分携、离筵乍阕，去帆初整。",
            "尽举棹歌和泪听。",
            "云淡水寒烟暝。",
            "空怆望、楼高天迥。",
            "犹未归来何处也，日长时、不念人孤另。",
            "书谩写，雁谁倩。"
        ],
        "notes": "",
        "id": "01518861cef56115800b7b265d7a9c95"
    },
    {
        "author": "韩玉",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "绰约人如玉。",
            "试新妆、娇黄半绿，汉宫匀注。",
            "倚傍小阑闲伫立，翠带风前似舞。",
            "记洛浦、当年俦侣。",
            "罗袜尘生香冉冉，料征鸿、微步凌波女。",
            "惊梦断，楚江曲。",
            "春工若见应为主。",
            "忍教都、闲亭邃馆，冷风凄雨。",
            "待把此花都折取。",
            "和泪连香寄与。",
            "须信道、离情如许。",
            "烟水茫茫斜照里，是骚人、九辨招魂处。",
            "千古恨，与谁语。"
        ],
        "notes": "",
        "id": "6efc4080a3e143568d9fa711b129dba4"
    },
    {
        "author": "韩玉",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "柳外莺声碎。",
            "晚晴天、东风力软，嫩寒初退。",
            "花底觅春春已去，时见乱红飞坠。",
            "又闲傍、阑干十二。",
            "阑外青山烟缥缈，远连空、愁与眉峰对。",
            "凝望处，两叠翠。",
            "鸳鸯结带灵犀佩。",
            "绮屏深、香罗帐小，宝檠灯背。",
            "谁谓彩云和梦断，青翼阻寻后会。",
            "待都把、相思情缀。",
            "便做锦书难写恨，奈菱花、都见人憔悴。",
            "那更有，枕痕泪。"
        ],
        "notes": "",
        "id": "18606397527dc3c48b271c66899ca399"
    },
    {
        "author": "韩玉",
        "dynasty": "宋",
        "type": "词",
        "rhythmic": "霜天晓月",
        "title": "",
        "preface": "",
        "paragraphs": [
            "竹篱茅屋。",
            "一树扶疏玉。",
            "客里十分清绝，有人在、江南北。",
            "伫目。",
            "诗思促。",
            "翠袖倚修竹。",
            "不是月媒风聘，谁人与、伴幽独。"
        ],
        "notes": "",
        "id": "d1e5477adba6ffb995a62e5cdf56d8e2"
    },
    {
        "author": "韩玉",
        "dynasty": "宋",
        "type": "词",
        "rhythmic": "风入松",
        "title": "",
        "preface": "",
        "paragraphs": [
            "柳阴亭院杏梢长。",
            "依约巫阳。",
            "凤箫已远秦楼在，水沈烟暖馀香。",
            "临镜舞鸾窥沼，倚筝飞雁辞行。",
            "醉边人去自凄凉。",
            "泪眼愁肠。",
            "断云残雨当年事，到而今、好处难忘。",
            "两袖晓风花陌，一帘夜雨兰堂。"
        ],
        "notes": "",
        "id": "9a2739a2290034f3d0f0de96a208dac6"
    },
    {
        "author": "韩玉",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "爱日烘晴旬日间。",
            "谩邀朋辈为跻攀。",
            "无穷望眼无穷恨，不尽长江不尽山。",
            "星点点，月团团。",
            "倒流河汉入杯盘。",
            "饱吟风月三千首，寄与吴姬忍泪看。"
        ],
        "notes": "",
        "id": "b44a5ede0a0ce5730b65624b5e0bc0e8"
    },
    {
        "author": "韩玉",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "披拂芝兰便断金。",
            "顿成南北岂胜任。",
            "三年尊酒半生话，千里云山一寸心。",
            "休怅望，莫登临。",
            "梦魂何处不相寻。",
            "柔肠欲问愁多少，未比湘江烟水深。"
        ],
        "notes": "",
        "id": "3532f6ee5a44e58533cfc0d6e4feb43d"
    }
]