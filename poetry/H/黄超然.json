[
    {
        "author": "黄超然",
        "dynasty": "宋",
        "type": "诗",
        "rhythmic": "",
        "title": "古风",
        "preface": "",
        "paragraphs": [
            "不知乃不愠，古人叹难能。",
            "我谓直易事，学道非干名。",
            "本无求知心，愠亦何从生。",
            "所以茅簷下，高枕曲吾肱。",
            "琴书坐中友，云山门外朋。",
            "肺腑欣有得，耳目谅无憎。",
            "愿同子扬子，白首太玄经。"
        ],
        "notes": "",
        "id": "a2d2a0ddda1f3dd0c03402dea399dd68"
    },
    {
        "author": "黄超然",
        "dynasty": "宋",
        "type": "诗",
        "rhythmic": "",
        "title": "遣兴",
        "preface": "",
        "paragraphs": [
            "晒麦有余粒，双鸠下庭际。",
            "知我无杀心，相忘两无碍。",
            "风暝物意乐，云薄花影晦。",
            "试知春色深，粗觉静可爱。",
            "纷纷门外客，经过不相诣。",
            "不邀亦不却，有酒当共醉。"
        ],
        "notes": "",
        "id": "3f6b3a9235fd35153237fcaa9b6bb182"
    },
    {
        "author": "黄超然",
        "dynasty": "宋",
        "type": "诗",
        "rhythmic": "",
        "title": "鸱枭获腐鼠",
        "preface": "",
        "paragraphs": [
            "鸱枭获腐鼠，欢喜同八珍。",
            "凤凰遨千仞，琅然落清音。",
            "事有适相值，枭遂生欢心。",
            "仰首噱一吓，谓凤当见侵。",
            "凤凰睹腐鼠，掩鼻方微颦。",
            "投惠且不纳，奋攫岂所任。",
            "昆仑有竹实，去去不可寻。"
        ],
        "notes": "",
        "id": "957feb7d25e8d8bfc1db093959ce6f79"
    },
    {
        "author": "黄超然",
        "dynasty": "宋",
        "type": "诗",
        "rhythmic": "",
        "title": "秋夜",
        "preface": "",
        "paragraphs": [
            "秋近园林风露凉，虫声无数出颓墙。",
            "前朝旧事过如梦，不抵清秋一夜长。"
        ],
        "notes": "",
        "id": "50b7920e6be35a239d993be043d9d66b"
    }
]