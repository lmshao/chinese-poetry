[
    {
        "author": "黄伯思",
        "dynasty": "宋",
        "type": "诗",
        "rhythmic": "",
        "title": "题河南王氏所藏子敬帖",
        "preface": "",
        "paragraphs": [
            "君家大令书盈纸，笔势翩翩趣多媚。",
            "虽云沓拖如少年，岂至拘挛同余兴隶。",
            "会稽七子五知名，此公风概尤超诣。",
            "太极琁题犹重书，一时凛凛标英气。",
            "半袖精裓众争求，数幅新裙世犹贵。",
            "当时亲遇得已难，况复传今仅千岁。",
            "龙珠归浦剑还津，此帖君藏真得地。",
            "才披尺许目增明，鸾跂鸿惊欲飞逝。",
            "硬黄响搨若传吾，完璧摹刊愿垂世。"
        ],
        "notes": "",
        "id": "507cb21ec5a7c9dec61eb568abfdf6b0"
    }
]