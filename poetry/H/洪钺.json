[
    {
        "author": "洪钺",
        "dynasty": "宋",
        "type": "诗",
        "rhythmic": "",
        "title": "示儿",
        "preface": "",
        "paragraphs": [
            "豫章实佳木，寻丈早异众。",
            "匠石虽未顾，终解作梁栋。",
            "社栎大蔽牛，不资世所用。",
            "弃置成散材，岁久即空洞。",
            "诚由天所产，亦在德者种。",
            "吾儿豫章流，丱角不好弄。",
            "经训虽未通，数过辄成诵。",
            "只今十五六，举止颇持重。",
            "仰頼师友功，缀缉成赋颂。",
            "积丝未盈尺，粗喜入机综。",
            "胡为不自量，将使应乡贡。",
            "文场倍千数，作者岂幸中。",
            "而子于其间，燕雀杂鸾凤。",
            "铅刀未易割，庶可供一哄。",
            "造物果何如，往往形吉梦。",
            "天其助我心，勿使汝放纵。",
            "业贵精于勤，耐取晓窗冻。",
            "文章实公器，妙语世人共。",
            "岁朝哦此诗，洗醆揭春瓮。",
            "吾家有阴德，行矣光炎宋。"
        ],
        "notes": "",
        "id": "6a20bd019cfe9637e3cdd2effe744314"
    },
    {
        "author": "洪钺",
        "dynasty": "宋",
        "type": "诗",
        "rhythmic": "",
        "title": "和儿咨夔夜坐韵",
        "preface": "",
        "paragraphs": [
            "楼底雪千峰，楼头著寓翁。",
            "梅方开萼绿，桃已亚枝红。",
            "斟浅偏劳劝，眠迟不受烘。",
            "锦城春在眼，何暇问蚕丛。"
        ],
        "notes": "",
        "id": "84ef9d811819e966ca4868c175b7914f"
    }
]