[
    {
        "author": "黄升",
        "dynasty": "宋",
        "type": "诗",
        "rhythmic": "",
        "title": "萍乡道中",
        "preface": "",
        "paragraphs": [
            "路入萍乡信马行，野花香好不知名。",
            "官卑无补公家事，时向田间问耦耕。"
        ],
        "notes": "",
        "id": "ea764c7d045d767dda323c3c2c8111d6"
    },
    {
        "author": "黄升",
        "dynasty": "宋",
        "type": "诗",
        "rhythmic": "",
        "title": "游金精山",
        "preface": "",
        "paragraphs": [
            "曳履江城北，逍遥访仙乡。",
            "扫却千里恨，爱此六月凉。",
            "云根埋宿雨，木末酣斜阳。",
            "峭崖列岩窦，老树攀穹苍。",
            "地坼三关暗，天开一隙光。",
            "青霄丽太白，应此金之芒。",
            "双桃几日熟，冷笑痴吴王。",
            "洞开人已去，刚风舞霓裳。",
            "仙凡本相近，此理自可量。",
            "学诗未学仙，凡骨生惭惶。"
        ],
        "notes": "",
        "id": "e1b1f06d12bb994ab722e7617b088d7e"
    },
    {
        "author": "黄升",
        "dynasty": "宋",
        "type": "词",
        "rhythmic": "卖花声",
        "title": "",
        "preface": "",
        "paragraphs": [
            "秋色满层霄。",
            "剪剪寒飚。",
            "一襟残照两无聊。",
            "数尽归鸦人不见，落木萧萧。",
            "往事欲魂消。",
            "梦想风标。",
            "春江绿涨水平桥。",
            "侧帽停鞭沽酒处，柳软莺娇。"
        ],
        "notes": "",
        "id": "0f4d6342241f930c1e1d643ea5fb7573"
    },
    {
        "author": "黄升",
        "dynasty": "宋",
        "type": "词",
        "rhythmic": "卖花声",
        "title": "",
        "preface": "",
        "paragraphs": [
            "莺蝶太匆匆。",
            "恼杀衰翁。",
            "牡丹开尽状元红。",
            "俯仰之间增感慨，花事成空。",
            "垂柳绿阴中。",
            "粉絮濛濛。",
            "多情多病转疏慵。",
            "不是东风孤负我，我负东风。"
        ],
        "notes": "",
        "id": "651cac02ed85f7717a24959dd0ca413d"
    },
    {
        "author": "黄升",
        "dynasty": "宋",
        "type": "词",
        "rhythmic": "南乡子",
        "title": "",
        "preface": "",
        "paragraphs": [
            "万籁寂无声。",
            "衾铁棱棱近五更。",
            "香断灯昏吟未稳，凄清。",
            "只有霜华伴月明。",
            "应是夜寒凝。",
            "恼得梅花睡不成。",
            "我念梅花花念我，关情。",
            "起看清冰满玉瓶。"
        ],
        "notes": "",
        "id": "86c655f53f5b1a9e825fc78fb533ab4c"
    },
    {
        "author": "黄升",
        "dynasty": "宋",
        "type": "词",
        "rhythmic": "南乡子",
        "title": "",
        "preface": "",
        "paragraphs": [
            "多病带围宽。",
            "未到衰年已鲜欢。",
            "梦破小楼风马响，珊珊。",
            "缺月无情转画栏。",
            "凉入苎衾单。",
            "起探灯花夜欲阑。",
            "书册满床空伴睡，慵观。",
            "拈得渔樵笛谱看。"
        ],
        "notes": "",
        "id": "fc63eb6c1971304bb148963275033916"
    },
    {
        "author": "黄升",
        "dynasty": "宋",
        "type": "词",
        "rhythmic": "南柯子・南歌子",
        "title": "",
        "preface": "",
        "paragraphs": [
            "兰佩秋风冷，茱囊晓露新。",
            "多情多感怯芳辰。",
            "强折黄花来照、碧粼粼。",
            "落帽参军醉，空樽靖节贫。",
            "世间那复有斯人。",
            "目送归鸿西去、一伤神。"
        ],
        "notes": "",
        "id": "09ffe1e041f5439fbf66d7ecb29a831f"
    },
    {
        "author": "黄升",
        "dynasty": "宋",
        "type": "词",
        "rhythmic": "南柯子・南歌子",
        "title": "",
        "preface": "",
        "paragraphs": [
            "天上传新火，人间试夹衣。",
            "定巢新燕觅香泥。",
            "不为绣帘朱户、说相思。",
            "侧帽吹飞絮，凭栏送落晖。",
            "粉痕销淡锦书稀。",
            "怕见山南山北、子规啼。"
        ],
        "notes": "",
        "id": "070830f2413d63df73ec8fcd1bc6be34"
    },
    {
        "author": "黄升",
        "dynasty": "宋",
        "type": "词",
        "rhythmic": "感皇恩",
        "title": "",
        "preface": "",
        "paragraphs": [
            "骑鹤上扬州，腰缠十万。",
            "拈起诗人旧公案。",
            "看山看水，此去胜游须遍。",
            "烦君收拾取，归吟卷。",
            "少日风流，暮年萧散。",
            "佳处何妨小留款。",
            "沙河塘上，落日绣帘争卷。",
            "也须拂拭起，看花眼。"
        ],
        "notes": "",
        "id": "5832ec32d0b1900f76f047dd34d82cad"
    },
    {
        "author": "黄升",
        "dynasty": "宋",
        "type": "词",
        "rhythmic": "摸鱼儿",
        "title": "",
        "preface": "",
        "paragraphs": [
            "问山中、小桃开后，曾经多少晴雨。",
            "遥知载酒花边去，唱我旧歌金缕。",
            "行乐处。",
            "正蝶绕蜂围，锦绣迷无路。",
            "风光有主。",
            "想倚杖西阡，停杯北望，望断碧云暮。",
            "花知道，应倩蜚鸿寄语。",
            "年来老子安否。",
            "一春一到成虚约，不道树犹如此。",
            "烦说与。",
            "但岁岁、东风妆点红云坞。",
            "刘郎老去。",
            "待有日重来，同君一笑，拈起看花句。"
        ],
        "notes": "",
        "id": "60608fa54bd685cb14fb493980c8dda8"
    },
    {
        "author": "黄升",
        "dynasty": "宋",
        "type": "词",
        "rhythmic": "月照梨花・河传",
        "title": "",
        "preface": "",
        "paragraphs": [
            "昼景。",
            "方永。",
            "重帘花影。",
            "好梦犹酣，莺声唤醒。",
            "门外风絮交飞。",
            "送春归。",
            "修蛾画了无人问。",
            "几多别恨。",
            "泪洗残妆粉。",
            "不知郎马何处嘶。",
            "烟草萋迷。",
            "鹧鸪啼。"
        ],
        "notes": "",
        "id": "88240b92f29bea4e0d470e195911364e"
    },
    {
        "author": "黄升",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "问春春不语，谩新绿、满芳洲。",
            "记历历前游，看花南陌，命酒西楼。",
            "东风翠红围绕，把功名、一笑付糟丘。",
            "醉里了忘身世，吟边自负风流。",
            "风流。",
            "莫莫复休休。",
            "白发渐盈头。",
            "怅十载重来，略无欢意，惟有闲愁。",
            "多情向人似旧，但小桃、婀娜柳纤柔。",
            "望断残霞落日，水天拍拍飞鸥。"
        ],
        "notes": "",
        "id": "47e092663001d77059a1fd80c088045a"
    },
    {
        "author": "黄升",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "问潘郎两鬓，更禁得、几番秋。",
            "怅病骨臞臞，幽怀渺渺，短发飕飕。",
            "云边一声长笛，这风情、多属赵家楼。",
            "敧枕困寻药裹，薰衣慵讯香篝。",
            "悠悠。",
            "老矣复焉求。",
            "何止赋三休。",
            "念少日书癖，中年酒病，晚岁诗愁。",
            "已攀桂花作证，便从今、把笔一齐勾。",
            "只有烟霞痼疾，相陪风月交游。"
        ],
        "notes": "",
        "id": "59d7a01020a291771220422386548260"
    },
    {
        "author": "黄升",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "自沈香梦断，风雨外、失馀春。",
            "怅袍锦淋漓，金銮论奏，四海无人。",
            "蛾眉古来见妒，奈昭阳、飞燕亦成尘。",
            "惟有空梁落月，至今能为传神。",
            "神游八表跨长鲸。",
            "谁是再来身。",
            "爱云月溪头，玉环一曲，笔力千钧。",
            "人间不堪著眼，但香名、百世尚如新。",
            "乞我九霞蜚佩，梯空共上秋旻。"
        ],
        "notes": "",
        "id": "2f89e860dbeb44080732adf152300f4b"
    },
    {
        "author": "黄升",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "少年有志封侯，弯弓欲挂扶桑外。",
            "一朝敛缩，萧然清兴，了无拘碍。",
            "袖里阴符，枕中鸿宝，功名蝉蜕。",
            "看舌端霹雳，剧谈玄妙，人间世、疑无对。",
            "阆苑醉乡佳处，想当年、绿阴犹在。",
            "群仙寄语，不须点勘，鬼神功罪。",
            "碧海千寻，赤城万丈，风高浪快。",
            "待踞龟食蛤，相期汗漫，与烟霞会。"
        ],
        "notes": "",
        "id": "4073da498bff83c57067d4f340e684b0"
    },
    {
        "author": "黄升",
        "dynasty": "宋",
        "type": "词",
        "rhythmic": "浣沙溪・浣溪沙",
        "title": "",
        "preface": "",
        "paragraphs": [
            "锺磬泠泠夜未央。",
            "梨花庭院月如霜。",
            "步虚声里拜瑶章。",
            "紫极清都云渺渺，红尘浊世事茫茫。",
            "未知谁有返魂香。"
        ],
        "notes": "",
        "id": "a08d8eef74c1d771108647dbd86ebd49"
    },
    {
        "author": "黄升",
        "dynasty": "宋",
        "type": "词",
        "rhythmic": "清平乐",
        "title": "",
        "preface": "",
        "paragraphs": [
            "深深禁篽。",
            "霁日明莺羽。",
            "风动槐龙交翠舞。",
            "恰恰花阴亭午。",
            "一帘暖絮悠扬。",
            "金炉旋炷沈香。",
            "天子方看谏疏，内人休斗新妆。"
        ],
        "notes": "",
        "id": "b95f883c9ee1e9b23959c6ea860dad1a"
    },
    {
        "author": "黄升",
        "dynasty": "宋",
        "type": "词",
        "rhythmic": "清平乐",
        "title": "",
        "preface": "",
        "paragraphs": [
            "珠帘寂寂。",
            "愁背银缸泣。",
            "记得少年初选入。",
            "三十六宫第一。",
            "当年掌上承恩。",
            "而今冷落长门。",
            "又是羊车过也，月明花落黄昏。"
        ],
        "notes": "",
        "id": "a8e9959cafed8fd0170c99956e699482"
    },
    {
        "author": "黄升",
        "dynasty": "宋",
        "type": "词",
        "rhythmic": "秦楼月・忆秦娥",
        "title": "",
        "preface": "",
        "paragraphs": [
            "心如结。",
            "西风老尽黄花节。",
            "黄花节。",
            "塞鸿声断，冷烟凄月。",
            "汉朝陵庙唐宫阙。",
            "兴衰万变从谁说。",
            "从谁说。",
            "千年青史，几人华发。"
        ],
        "notes": "",
        "id": "5d95826868e15f7c9bd2e864da98ca1f"
    },
    {
        "author": "黄升",
        "dynasty": "宋",
        "type": "词",
        "rhythmic": "花发沁园春",
        "title": "",
        "preface": "",
        "paragraphs": [
            "晓燕传情，午莺喧梦，起来检校芳事。",
            "荼䕷褪雪，杨柳吹绵，迤逦麦秋天气。",
            "翻阶傍砌。",
            "看芍药、新妆娇媚。",
            "正凤紫匀染绡裳，猩红轻透罗袂。",
            "昼暖朱阑困倚。",
            "是天姿妖娆，不减姚魏。",
            "随蜂惹粉，趁蝶栖香，引动少年情味。",
            "花浓酒美。",
            "人正在、翠红围里。",
            "问谁是、第一风流，折花簪向云髻。"
        ],
        "notes": "",
        "id": "cc333f981ebeefca944f78545b8b6639"
    },
    {
        "author": "黄升",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "百计留春春不住。",
            "褪粉吹香，日日催教去。",
            "心事欲凭莺语诉。",
            "流莺划地无凭据。",
            "绿玉阑干围绮户。",
            "一点柔红，应在深深处。",
            "想倚翠帘吹柳絮。",
            "浅颦惆怅芳期误。"
        ],
        "notes": "",
        "id": "02ae4a450c13cd312986dd850fb2655e"
    },
    {
        "author": "黄升",
        "dynasty": "宋",
        "type": "词",
        "rhythmic": "行香子",
        "title": "",
        "preface": "",
        "paragraphs": [
            "寒意方浓。",
            "暖信才通。",
            "是晴阳、暗拆花封。",
            "冰霜作骨，玉雪为容。",
            "看体清癯，香淡伫，影朦胧。",
            "孤城小驿，断角残钟。",
            "又无边、散与春风。",
            "芳心一点，幽恨千重。",
            "任雪霏霏，云漠漠，月溶溶。"
        ],
        "notes": "",
        "id": "5fb3297b20a6b9eb2c353c141d028d5e"
    },
    {
        "author": "黄升",
        "dynasty": "宋",
        "type": "词",
        "rhythmic": "西河",
        "title": "",
        "preface": "",
        "paragraphs": [
            "天似洗。",
            "残秋未有寒意。",
            "何人短笛弄西风，数声壮伟。",
            "倚栏感慨展双眸，离离烟树如荠。",
            "少年事，成梦里。",
            "客愁付与流水。",
            "笔床茶具老空山，未妨肆志。",
            "世间富贵要时贤，深居宜有馀味。",
            "大江东去日西坠。",
            "想悠悠千古兴废。",
            "此地阅人多矣。",
            "且挥弦寄兴、氛埃之外。",
            "目送蜚鸿归天际。"
        ],
        "notes": "",
        "id": "72ac8b94eebd1c55f7f73eb2a612e840"
    },
    {
        "author": "黄升",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "花事浅。",
            "方费化工匀染。",
            "墙角红梅开未遍。",
            "小桃才数点。",
            "人在暮寒庭院。",
            "闲续茶经香传。",
            "酒思如冰诗思懒。",
            "雨声帘不卷。"
        ],
        "notes": "",
        "id": "ae9498f0c2b74199d399136130cad658"
    },
    {
        "author": "黄升",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "自扫梅花下。",
            "问梢头、冷蕊疏疏，几时开也。",
            "间者阔焉今久矣，多少幽怀欲写。",
            "有谁是、孤山流亚。",
            "香月一联真绝唱，与诗人、千载为嘉话。",
            "馀兴味，付来者。",
            "清癯不恋华亭榭。",
            "待与君、白发相亲，竹篱茅舍。",
            "喜甚今年无酒禁，溜溜小槽压蔗。",
            "已准拟、雪天霜夜。",
            "自醉自吟仍自笑，任解冠、落珮从嘲骂。",
            "书此意，寄同社。"
        ],
        "notes": "",
        "id": "f423076d61f1e2f148fbd537ffa9df49"
    },
    {
        "author": "黄升",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "莫恨黄花瘦。",
            "正千林、风霜摇落，暮秋时候。",
            "晚节相看元不恶，采采东篱独秀。",
            "试揽结、幽香盈手。",
            "几劫修来方得到，与渊明、千载为知旧。",
            "同冷淡，比兰友。",
            "柴桑心事君知否。",
            "把人间、功名富贵，付之尘垢。",
            "不肯折腰营口腹，一笑归欤五柳。",
            "怅此意、而今安有。",
            "若得风流如此老，也何妨、相对无杯酒。",
            "诗自可，了重九。"
        ],
        "notes": "",
        "id": "0115114080ddb3e2f77de5539dec2b19"
    },
    {
        "author": "黄升",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "风送行春步。",
            "渐行行、山回路转，入云深处。",
            "问讯花梢春几许，半在诗人杖屦。",
            "点点是、祥烟膏露。",
            "中有瑶池千岁种，整严妆、来作巢仙侣。",
            "相妩媚，试凝伫。",
            "风流坐上挥谈尘。",
            "更多情、多才多调，缓歌金缕。",
            "趁取芳时同宴赏，莫惜清樽缓举。",
            "有明月、随人归去。",
            "从此一春须一到，愿东君、长与花为主。",
            "泉共石，闻斯语。"
        ],
        "notes": "",
        "id": "fef2f92cda5131dc4da86df52ccd404f"
    },
    {
        "author": "黄升",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "倦整摩天翼。",
            "笑归来、点画亭台，按行泉石。",
            "落落元龙湖海气，更著高楼百尺。",
            "收揽尽、水光山色。",
            "曾驾飚车蟾宫去，几回批、借月支风敕。",
            "斯二者，惯相识。",
            "玲珑窗户青红湿。",
            "夜深时、寒光爽气，洗清肝膈。",
            "似此交游真洒落，判与升堂入室。",
            "有万象、来为宾客。",
            "不用笙歌轻点涴，看仙翁手搦虹霓笔。",
            "吟思远，两峰碧。"
        ],
        "notes": "",
        "id": "53217f254b415acf72442e771c710448"
    },
    {
        "author": "黄升",
        "dynasty": "宋",
        "type": "词",
        "rhythmic": "酹江月・念奴娇",
        "title": "",
        "preface": "",
        "paragraphs": [
            "西风解事，为人间、洗尽三庚烦暑。",
            "一枕新凉宜客梦，飞入藕花深处。",
            "冰雪襟怀，琉璃世界，夜气清如许。",
            "划然长啸，起来秋满庭户。",
            "应笑楚客才高，兰成愁悴，遗恨传千古。",
            "作赋吟诗空自好，不直一杯秋露。",
            "淡月阑干，微云河汉，耿耿天催曙。",
            "此情谁会，梧桐叶上疏雨。"
        ],
        "notes": "",
        "id": "68f8a12fb8abbadcae9a03be0ec4746d"
    },
    {
        "author": "黄升",
        "dynasty": "宋",
        "type": "词",
        "rhythmic": "酹江月・念奴娇",
        "title": "",
        "preface": "",
        "paragraphs": [
            "玉林何有，有一弯莲沼，数间茅宇。",
            "断堑疏篱聊补葺，那得粉墙朱户。",
            "禾黍秋风，鸡豚晓日，活脱田家趣。",
            "客来茶罢，自挑野菜同煮。",
            "多少甲第连云，十眉环座，人醉黄金坞。",
            "回首邯郸春梦破，零落珠歌翠舞。",
            "得似衰翁，萧然陋巷，长作溪山主。",
            "紫芝可采，更寻岩谷深处。"
        ],
        "notes": "",
        "id": "155012dc39ffe5fedd9d163b251f7312"
    },
    {
        "author": "黄升",
        "dynasty": "宋",
        "type": "词",
        "rhythmic": "重叠金・菩萨蛮",
        "title": "",
        "preface": "",
        "paragraphs": [
            "银幡彩胜参差剪。",
            "东风吹上钗头燕。",
            "一笑绕花身。",
            "小桃先报春。",
            "新春今日是。",
            "明日新年至。",
            "擘茧莫探官。",
            "人间行路难。"
        ],
        "notes": "",
        "id": "621492d510521e1ab0e866c6919851f0"
    },
    {
        "author": "黄升",
        "dynasty": "宋",
        "type": "词",
        "rhythmic": "重叠金・菩萨蛮",
        "title": "",
        "preface": "",
        "paragraphs": [
            "南山未解松梢雪。",
            "西山已挂梅梢月。",
            "说似玉林人。",
            "人间无此清。",
            "此身元是客。",
            "小住娱今夕。",
            "拍手凭阑干。",
            "霜风吹鬓寒。"
        ],
        "notes": "",
        "id": "03de2a102e4ab9facd8b6c533748cb9c"
    },
    {
        "author": "黄升",
        "dynasty": "宋",
        "type": "词",
        "rhythmic": "重叠金・菩萨蛮",
        "title": "",
        "preface": "",
        "paragraphs": [
            "西风半夜惊罗扇。",
            "蛩声入梦传幽怨。",
            "碧藕试初凉。",
            "露痕啼粉香。",
            "清冰凝簟竹。",
            "不许双鸳宿。",
            "又是五更钟。",
            "鸦啼金井桐。"
        ],
        "notes": "",
        "id": "d362f48525492770a956c428edc66113"
    },
    {
        "author": "黄升",
        "dynasty": "宋",
        "type": "词",
        "rhythmic": "长相思",
        "title": "",
        "preface": "",
        "paragraphs": [
            "惜春归。",
            "爱春归。",
            "脱了罗衣著苎衣。",
            "绿阴黄鸟啼。",
            "酒醒时。",
            "梦醒时。",
            "清簟疏帘一局棋。",
            "丁东风马儿。"
        ],
        "notes": "",
        "id": "4212d5877e809d6cb2b6904deb1e7f07"
    },
    {
        "author": "黄升",
        "dynasty": "宋",
        "type": "词",
        "rhythmic": "长相思",
        "title": "",
        "preface": "",
        "paragraphs": [
            "砧声齐。",
            "杵声齐。",
            "金井栏边败叶飞。",
            "夜寒乌不栖。",
            "风凄凄。",
            "露凄凄。",
            "影转梧桐月已西。",
            "花冠窗外啼。"
        ],
        "notes": "",
        "id": "af224b67fb72110c07c46a26a92ad64c"
    },
    {
        "author": "黄升",
        "dynasty": "宋",
        "type": "词",
        "rhythmic": "长相思",
        "title": "",
        "preface": "",
        "paragraphs": [
            "天悠悠。",
            "水悠悠。",
            "月印金枢晓未收。",
            "笛声人倚楼。",
            "芦花秋。",
            "蓼花秋。",
            "催得吴霜点鬓稠。",
            "香笺莫寄愁。"
        ],
        "notes": "",
        "id": "4083c60274f68757274103404f8b0001"
    },
    {
        "author": "黄升",
        "dynasty": "宋",
        "type": "词",
        "rhythmic": "阮郎归",
        "title": "",
        "preface": "",
        "paragraphs": [
            "粉香吹暖透单衣。",
            "金泥双凤飞。",
            "闲来花下立多时。",
            "春风酒醒迟。",
            "桃叶曲，柳枝词。",
            "芳心空自知。",
            "湘皋月冷佩声微。",
            "雁归人不归。"
        ],
        "notes": "",
        "id": "b4c870933d9e97907014859646c8b90c"
    },
    {
        "author": "黄升",
        "dynasty": "宋",
        "type": "词",
        "rhythmic": "鹊桥仙",
        "title": "",
        "preface": "",
        "paragraphs": [
            "青林雨歇，珠帘风细，人在绿阴庭院。",
            "夜来能有几多寒，已瘦了、梨花一半。",
            "宝钗无据，玉琴难托，合造一襟幽怨。",
            "云窗雾阁事茫茫，试与问、杏梁双燕。"
        ],
        "notes": "",
        "id": "a05071aa14af4afdb3cda261fc94ebba"
    },
    {
        "author": "黄升",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "天气清和仅两旬。",
            "一旬前是佛生辰。",
            "当年来应徐卿梦，此夕遥瞻寿宿明。",
            "拼一笑，对诸贤。",
            "山翁何以祝龟龄。",
            "蟠桃瓜枣皆虚诞，愿把阴功福后人。"
        ],
        "notes": "",
        "id": "f0d1122a28f140fef5cad13588af2a98"
    },
    {
        "author": "黄升",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "雨过芙蕖叶叶凉。",
            "摩挲短发照横塘。",
            "一行归鹭拖秋色，几树鸣蝉饯夕阳。",
            "花侧畔，柳旁相。",
            "微云澹月又昏黄。",
            "风流不在谈锋胜，袖手无言味最长。"
        ],
        "notes": "",
        "id": "81d3ed717b56b1d8b373750c54a8ad00"
    },
    {
        "author": "黄升",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "沈水香销梦半醒。",
            "斜阳恰照竹间亭。",
            "戏临小草书团扇，自拣残花插净瓶。",
            "莺宛转，燕丁宁。",
            "晴波不动晚山青。",
            "玉人只怨春归去，不道槐云绿满庭。"
        ],
        "notes": "",
        "id": "397fc60506e6f185954ad50ecc07ad28"
    }
]