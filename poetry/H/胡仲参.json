[
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "宫怨",
        "preface": "",
        "paragraphs": [
            "泪粉羞临宝鉴前，淡粧争似旧婵娟。",
            "一言曾忤君王意，闭在长门十五年。"
        ],
        "notes": "",
        "id": "81132139d0bbd1266a40fdcd7eccd3cf"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "寄竹院方丈孚师",
        "preface": "",
        "paragraphs": [
            "江湖岁月易销磨，振锡归来鬓欲皤。",
            "性懒吟编多散逸，门闲俗客少经过。",
            "虚檐破处悬蛛网，落叶空中见鸟窠。",
            "一片师心谁会得，半窗竹影绿婆娑。"
        ],
        "notes": "",
        "id": "199550eace1f5e3577fd9dd443d23e97"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "郊行暮归",
        "preface": "",
        "paragraphs": [
            "吟罢归来兴欲狂，重城半掩傍昏黄。",
            "钟声遥动山灵答，月魄未高人影长。",
            "竹叶浅斟杯量窄，梅花满插帽簷香。",
            "不妨竟日酬心赏，才到明朝事又忙。"
        ],
        "notes": "",
        "id": "db30b3be38c76b4c6740ce864ed7289e"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "偶得",
        "preface": "",
        "paragraphs": [
            "欲问梅花信，山寒去未能。",
            "静思天外句，坐对夜深灯。",
            "戒酒频添衲，煎茶旋凿冰。",
            "月残霜又落，无复叩门僧。"
        ],
        "notes": "",
        "id": "dbbc429ca9388ae4eed6611dc0f6dcd9"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "丑妇吟",
        "preface": "",
        "paragraphs": [
            "君不见汉殿丹青未漫灭，马上琵琶向谁说。",
            "又不见华清舞破霓裳衣，凌波竟堕嵬山血。",
            "从来艳色多累身，妾貌虽丑心自悦。",
            "幽闺到老无人知，白发如丝镜如铁。"
        ],
        "notes": "",
        "id": "25bcdb85f34f85dd65e85e232725c803"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "晚雨",
        "preface": "",
        "paragraphs": [
            "勃姑鸦舅叫楼西，春色阴晴景不齐。",
            "浓墨四垂收未起，明边一片夕阳低。"
        ],
        "notes": "",
        "id": "d70c83da4fb6505b4c086df57563ad04"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "端午",
        "preface": "",
        "paragraphs": [
            "千年流水去滔滔，此日人来吊汨罗。",
            "江上画船无买处，闭门风雨读离骚。"
        ],
        "notes": "",
        "id": "d03e23fee38e7fe55ccf1e5d646d58ee"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "山中作",
        "preface": "",
        "paragraphs": [
            "村居便野性，况复是清秋。",
            "为爱山间好，因成旬日留。",
            "林深喧鸟雀，露重滴松楸。",
            "昨夜新寒入，篝灯覆弊裘。"
        ],
        "notes": "",
        "id": "d05e68cbb1a422e52b7e54d4608cb673"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "入京第一程",
        "preface": "",
        "paragraphs": [
            "六载馆杭州，重来访旧游。",
            "山中才过雨，客里又惊秋。",
            "岚气蒸衣湿，泉声激石流。",
            "功名苦行役，羞见渡头鸥。"
        ],
        "notes": "",
        "id": "7f89163cc89bbf59400d7da466046a06"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "道中早发",
        "preface": "",
        "paragraphs": [
            "未晓催行色，微吟独据鞍。",
            "露垂星影湿，月淡水光寒。",
            "犬吠知村近，鸡鸣觉夜残。",
            "亲闱在何许，谁念客衣单。"
        ],
        "notes": "",
        "id": "d03554a795f7810cb43228be488803c3"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "秋晚泛湖",
        "preface": "",
        "paragraphs": [
            "载酒湖边买小舟，水光山色解人愁。",
            "短篱寂寂菊花晚，两岸萧萧杨柳秋。",
            "落日波间收戏鼓，暮烟林外出歌楼。",
            "倚栏长啸西风里，惊起前汀双白鸥。"
        ],
        "notes": "",
        "id": "14c94ce28d3e046b58fff96d01855003"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "试后书怀",
        "preface": "",
        "paragraphs": [
            "踏遍天涯路，春三秋又三。",
            "文章与时背，言语对人慙。",
            "湖海气何馁，山林分未甘。",
            "闲僧时过我，挥麈共玄谈。"
        ],
        "notes": "",
        "id": "d4d2ae609a39d52f0304a9d367528123"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "夜坐偶成",
        "preface": "",
        "paragraphs": [
            "一字吟难稳，沉沉夜向阑。",
            "灯明妨短梦，衣薄犯新寒。",
            "千里家山远，三年客路难。",
            "明朝有佳便，尺纸报平安。"
        ],
        "notes": "",
        "id": "753d55444daea0155beb00219e4219b3"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "送诸葛春卿还里",
        "preface": "",
        "paragraphs": [
            "扁舟分袂出湖滨，我向吴中君向闽。",
            "自笑吟身犹是客，却来远道送行人。",
            "家山会友凭传语，旅舍逢诗为拂尘。",
            "天北天南相忆处，梅花毋惜一枝春。"
        ],
        "notes": "",
        "id": "f3792f623e054d905e542bc52c48f6f1"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "得家书",
        "preface": "",
        "paragraphs": [
            "手剥鳞缄细细看，北堂垂白喜平安。",
            "为怜客里多霜雪，寄得衣来正及寒。"
        ],
        "notes": "",
        "id": "fca379f9aff117059ae21d633f68b788"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "雪晴泛湖",
        "preface": "",
        "paragraphs": [
            "雪后湖清浅，令人心眼开。",
            "林疏知寺近，冰合碍舟回。",
            "寒色欺吟鬓，斜阳入酒杯。",
            "山行已清绝，况复是寻梅。"
        ],
        "notes": "",
        "id": "6bfeba95e3f1873814bbc2b684997bbb"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "春晚见山茶花一枝独开",
        "preface": "",
        "paragraphs": [
            "荼䕷开尽见山茶，血色娇春带雨斜。",
            "莫是今年逢闰月，东风吹到背时花。"
        ],
        "notes": "",
        "id": "e8ac13f1d9edfb6f9b42591c2698582e"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "山中口占三首  其一",
        "preface": "",
        "paragraphs": [
            "四野平田春水肥，前山隠隠带残晖。",
            "千林晚色无人共，时有樵翁独自归。"
        ],
        "notes": "",
        "id": "9f888a2f1f25346a27862024a4223eee"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "山中口占三首  其二",
        "preface": "",
        "paragraphs": [
            "踯躅花开野色浓，和风和雨卧丛丛。",
            "城中只买零枝看，那似山头满树红。"
        ],
        "notes": "",
        "id": "20358527697685873364f160cf3b5f3a"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "山中口占三首  其三",
        "preface": "",
        "paragraphs": [
            "饭罢呼僮旋煮茶，棋枰诗卷小生涯。",
            "从今厌踏红尘路，多在山间少在家。"
        ],
        "notes": "",
        "id": "3e8c8b0bc1c779885f18ace1331ed426"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "夜坐即事",
        "preface": "",
        "paragraphs": [
            "午夜空庭寂，心闲坐亦忘。",
            "竹间风动静，云里月行藏。",
            "惊鹊出幽树，寒螀语废廊。",
            "瓯茶聊当酒，清气入诗肠。"
        ],
        "notes": "",
        "id": "111a3e788325ef080f8ca15c7ebc0484"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "题墨梅竹",
        "preface": "",
        "paragraphs": [
            "洗尽丹青料，清高绝点埃。",
            "数竿无韵竹，一树不香梅。",
            "与可今已矣，补之安在哉。",
            "千年好风致，唤上笔头来。"
        ],
        "notes": "",
        "id": "892e2c5ae45ed4b05dc801edaec399f3"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "听雨",
        "preface": "",
        "paragraphs": [
            "听尽灯前细雨声，声声总是别离情。",
            "何时断得闲烦恼，一任芭蕉滴到明。"
        ],
        "notes": "",
        "id": "53e21ec2524608e7dcff78062f416a1d"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "夜坐与伯氏苇航对床阅江湖诗偶成一首",
        "preface": "",
        "paragraphs": [
            "对床因话弟兄情，话到山林世念轻。",
            "几上江湖诗一卷，窗前灯火夜三更。",
            "茶经未展神先爽，香片才烧味较清。",
            "吟罢忽闻谯角动，石桥霜晓有人行。"
        ],
        "notes": "",
        "id": "f808a4bfd4f4c69708f078b6898d1eb4"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "薄暮",
        "preface": "",
        "paragraphs": [
            "薄暮抱幽独，无言倚小楼。",
            "日沉千树晚，风起一天秋。",
            "警枕团新梦，寒衣带旧愁。",
            "祇因吟太苦，余病未全瘳。"
        ],
        "notes": "",
        "id": "631b819ef337ac96263365b8e7daff19"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "山行",
        "preface": "",
        "paragraphs": [
            "石磴手难攀，林深去复还。",
            "人行啼鸟外，僧住白云间。",
            "野兴平秋水，吟魂绕暮山。",
            "马头风作恶，潘鬓任阑珊。"
        ],
        "notes": "",
        "id": "f30d3d41749f4645145cb6bc596f67cf"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "月夜听琴效渔父辞",
        "preface": "",
        "paragraphs": [
            "风入古松成节奏，泉奔幽磴响琮琤。",
            "琴中弹意不弹声，猛拂朱弦灯焰落。",
            "细敲玉版梦魂清，啼乌枝上月三更。"
        ],
        "notes": "",
        "id": "b7dd958b2b7e3156dabb9e0b563368a4"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "寒中偶题",
        "preface": "",
        "paragraphs": [
            "酒对红炉暖，香凝绣被温。",
            "老天有私意，寒不到朱门。"
        ],
        "notes": "",
        "id": "89c6e8d92db91f9724a148b5e12dd7df"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "枕上得句寄潜君升",
        "preface": "",
        "paragraphs": [
            "无奈篷窗雪打声，梦魂才稳又还惊。",
            "枕衾如许犹嫌冷，多少阎闾睡不成。"
        ],
        "notes": "",
        "id": "9e5eda06893e2b5cf91bcdf66939c2ee"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "留宿陈氏书斋",
        "preface": "",
        "paragraphs": [
            "因访吟朋到竹居，春寒策策动窗虚。",
            "几番好雨偏留客，一盏青灯共读书。",
            "徐孺旧曾亲下榻，陈遵见说好投车。",
            "与君静夜评心事，万斛闲愁尽扫除。"
        ],
        "notes": "",
        "id": "2dbd4ba01a7f56aaed7fe93bcb6427bf"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "游白石山观音寺",
        "preface": "",
        "paragraphs": [
            "绿阴深处石桥横，才入山门意便清。",
            "林下一僧无个事，时来倚树听泉声。"
        ],
        "notes": "",
        "id": "457cadaea52e6c2182d60e64027695ff"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "与生上人",
        "preface": "",
        "paragraphs": [
            "久住深山里，相忘物外形。",
            "逢人出好语，入定掩残经。",
            "古字碑成轴，名诗榜作屏。",
            "欲知祖师意，柏树在中庭。"
        ],
        "notes": "",
        "id": "8bcba06d20202c86660d01bdf48ef343"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "雨中",
        "preface": "",
        "paragraphs": [
            "愁坐黄昏掩客扉，风翻霜叶满庭飞。",
            "孤灯挑到寒更尽，犹有行人带雨归。"
        ],
        "notes": "",
        "id": "9df7fd07abede6c12ef212d200085225"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "读岳鄂王行实",
        "preface": "",
        "paragraphs": [
            "飞鹄来何意，英雄此日生。",
            "山河张胆气，宇宙载风声。",
            "一片堂中纸，千年身后名。",
            "至今坟上木，犹作不平鸣。"
        ],
        "notes": "",
        "id": "46f45aa1bd9cc54fd04235cf4e4461cf"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "和林梅臞西淙瀑布图韵",
        "preface": "",
        "paragraphs": [
            "瀑驶惊风雨，危悬峭壁前。",
            "临流清客耳，入夜搅幽眠。",
            "旁是龙为庙，高疑山有仙。",
            "一尘飞不到，长似九秋天。"
        ],
        "notes": "",
        "id": "456bf9aa80b6d07420b5259f4fc5d847"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "喜郭希范自上庠归",
        "preface": "",
        "paragraphs": [
            "马蹄明日是君家，千里归来傍节华。",
            "几夜深闺寒寂寂，有人和泪卜灯花。"
        ],
        "notes": "",
        "id": "e6a3a255b57af1e8b266cf08fcfcafe0"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "用伯氏韵柬梅臞",
        "preface": "",
        "paragraphs": [
            "榾柮炉前坐夜深，寒侵窗户月西沉。",
            "冥搜天地无穷趣，写尽江湖一片心。",
            "霜叶落边添客思，梅花瘦处动高吟。",
            "访君欲问推敲诀，拟把清樽共细斟。"
        ],
        "notes": "",
        "id": "db11a0510f11288e48d5a6d81b4cbb7b"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "柬竹院孚老",
        "preface": "",
        "paragraphs": [
            "别来旬日许，又过一分春。",
            "因感尘中事，空慙物外人。",
            "吟清便境静，语苦见情真。",
            "近况知何似，篇诗得细询。"
        ],
        "notes": "",
        "id": "56506d121aa1909bea68f5a8be966b1c"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "送梅臞还三山",
        "preface": "",
        "paragraphs": [
            "十年湖海上，此日值梅兄。",
            "一见才倾盖，相逢又问程。",
            "新编联画卷，清话入诗评。",
            "从此云山别，因风时寄声。"
        ],
        "notes": "",
        "id": "a30028e9fde1a6a1897bd9ad9032dad6"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "题雪舟云心二友吟卷",
        "preface": "",
        "paragraphs": [
            "君诗何所似，绝似晚唐诗。",
            "写出春云状，融成白雪词。",
            "百篇多态度，二妙一襟期。",
            "与我为三友，他年题品谁。"
        ],
        "notes": "",
        "id": "b0bfe3b66eeb78641d3e79c72c704b1a"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "清明",
        "preface": "",
        "paragraphs": [
            "杯酒浓浇垅上春，东风吹起纸灰尘。",
            "可堪肠断中原路，草掩荒丘不见人。"
        ],
        "notes": "",
        "id": "875d2ef5f585dc23d060ca6c668465d0"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "寄黄云心",
        "preface": "",
        "paragraphs": [
            "竹屋少行迹，闭门春昼长。",
            "天时半晴湿，人意共炎凉。",
            "苔藓侵阶绿，荼䕷压架香。",
            "冥搜寻杖屦，不为看花忙。"
        ],
        "notes": "",
        "id": "9432f668ca83b91be1823a733f634b3e"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "采桑女",
        "preface": "",
        "paragraphs": [
            "叶满筐箱花满簪，低头微笑出桑阴。",
            "后来若有秋胡子，说与黄金必动心。"
        ],
        "notes": "",
        "id": "d6e4c431e5887d7d0ed8df56265c201a"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "过永春县",
        "preface": "",
        "paragraphs": [
            "距城才百里，世路便难平。",
            "碣石唐人墓，桃源晋地名。",
            "危谯依岳势，荒市带溪声。",
            "往日罹兵火，颓垣蔓草生。"
        ],
        "notes": "",
        "id": "3724b8d325258d6f71f4a95a245927ef"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "圩田",
        "preface": "",
        "paragraphs": [
            "圩田依涧水，入夏未栽禾。",
            "不是春耕晚，山中寒气多。"
        ],
        "notes": "",
        "id": "039355deddb74fda3a42d482a68c8918"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "闺中词  其一",
        "preface": "",
        "paragraphs": [
            "写就相思字，灯前带泪看。",
            "欲缄还未忍，少待泪痕干。"
        ],
        "notes": "",
        "id": "253a9bff0a272519d42480f9481e3f2c"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "闺中词  其二",
        "preface": "",
        "paragraphs": [
            "听尽芭蕉雨，愁人夜不眠。",
            "凭谁将此意，为妾到郎边。"
        ],
        "notes": "",
        "id": "8644ead4f5def148f47db9ccd4d7ff60"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "早发",
        "preface": "",
        "paragraphs": [
            "早发六七里，前途曙未分。",
            "渔舟依岸立，水碓隔溪闻。",
            "独树支残月，空山半白云。",
            "清晨那可驻，日出又如焚。"
        ],
        "notes": "",
        "id": "f92caaea1e156397f84b37c33c35ce96"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "无题",
        "preface": "",
        "paragraphs": [
            "露重湿征衣，风急翻纱帽。",
            "山下灌园人，倚锄看马过。"
        ],
        "notes": "",
        "id": "f02088d06d75006c6cf3a568a38d73c3"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "过界首",
        "preface": "",
        "paragraphs": [
            "几重岭隔几重湾，路入蒙蒙烟雨间。",
            "独立溪桥重回首，前头已是剑州山。"
        ],
        "notes": "",
        "id": "abe9142ddf655630eeec4bc0bf0f68d5"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "思家",
        "preface": "",
        "paragraphs": [
            "夜梦到山居，回头千里余。",
            "屡传归去信，不得寄来书。",
            "小迳应添笋，荒畦欠理蔬。",
            "客程频得雨，田里事何如。"
        ],
        "notes": "",
        "id": "a8877fced2bfec9bd07e9dd97981db49"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "渔梁岭禹庙",
        "preface": "",
        "paragraphs": [
            "古今陈迹几兴亡，闽岭何因祀夏王。",
            "莫是当年平水日，曾驱鱼鳖渡渔梁。"
        ],
        "notes": "",
        "id": "f159c340f50710b2b2400b6ddf888be0"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "陵上",
        "preface": "",
        "paragraphs": [
            "身为功名役，因思隠者贤。",
            "只行山后路，羞过钓台前。"
        ],
        "notes": "",
        "id": "7d00ab63e91760132d56a883a9777961"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "西湖会上和赵靖轩韵",
        "preface": "",
        "paragraphs": [
            "不著人间半点愁，每于胜处一凭楼。",
            "吟边只欠林和靖，坐上追思马少游。",
            "晕脸芙蕖酣薄暮，低眉杨柳拂新秋。",
            "酒阑拍掌狂歌舞，自是忘机可狎鸥。"
        ],
        "notes": "",
        "id": "2562ac3e450636c171d03017f8d618d2"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "秋意",
        "preface": "",
        "paragraphs": [
            "梧叶飘残客梦惊，拥衾危坐到天明。",
            "片心除是眉头识，万感都从念脚生。",
            "江上鲈肥销旅况，楼前雁过带边声。",
            "挑灯无语闲商略，谋国谋家底计成。"
        ],
        "notes": "",
        "id": "dc5147c27e80a9ee5eaa14132abf6229"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "还赵靖轩吟卷",
        "preface": "",
        "paragraphs": [
            "借得君诗在案头，篝灯夜夜看银钩。",
            "苦吟暗数秋更尽，何处笛声人倚楼。"
        ],
        "notes": "",
        "id": "35db3826682c8f43746537df956a6f89"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "重阳",
        "preface": "",
        "paragraphs": [
            "漫浪江湖已十霜，一秋强半又重阳。",
            "可怜白日浑闲度，偶对黄花觉自伤。",
            "客舍题诗书感遇，市楼沽酒慰凄凉。",
            "登高不为酬心赏，直欲凭栏望故乡。"
        ],
        "notes": "",
        "id": "f041edabd4f073ec8253fead600b8dd9"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "夜来闻曾性之丘君就二友隔楼吟声不绝以诗柬之",
        "preface": "",
        "paragraphs": [
            "月下归来深闭门，衾寒时倩博山温。",
            "隔楼忽听吟声苦，引得清愁入梦魂。"
        ],
        "notes": "",
        "id": "1695e01c5e50f51761feb35d33941031"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "问性之病",
        "preface": "",
        "paragraphs": [
            "莫向推敲苦用心，闻君病里亦沉吟。",
            "书灯挑尽无人共，药鼎煎残到夜深。",
            "霜后菊花方寂寂，腊前梅事又骎骎。",
            "相看咫尺如千里，几度逢人问信音。"
        ],
        "notes": "",
        "id": "dca352ead9ce54c2583c3984d1d931b0"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "过千顷寺访谷隠老",
        "preface": "",
        "paragraphs": [
            "别久交情淡，重来似旧时。",
            "人生云聚散，世事月盈亏。",
            "茶具权行酒，禅床借看诗。",
            "漫天多雪意，预约探梅期。"
        ],
        "notes": "",
        "id": "b66b9f709f71e7e9f5d5b82cf33dd1bd"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "性之寻梅归来有诗因感一绝",
        "preface": "",
        "paragraphs": [
            "处士庐前门迳深，仅留佳句与人吟。",
            "孤山近日无行路，疏影暗香何处寻。"
        ],
        "notes": "",
        "id": "8d4ceaeef345b267dc75208a163f00ae"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "枕上偶成",
        "preface": "",
        "paragraphs": [
            "客楼萧索抱愁眠，雁过声声到枕边。",
            "念脚动如鱼拨剌，吟身寒似鹭联拳。",
            "匣中幸有刘琨剑，囊里犹余杜老钱。",
            "忽忆西山山下路，夜深霜露滴松阡。"
        ],
        "notes": "",
        "id": "b622627e4bf94a15578d96de3284fea1"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "夹河中有矮道人自住小舟持呪为生人莫不异之者",
        "preface": "",
        "paragraphs": [
            "道人神貌古，双鬓欲垂肩。",
            "坐席容三尺，浮家住一船。",
            "养生凭佛果，持钵信人缘。",
            "早泊桥梁下，蓬头起白烟。"
        ],
        "notes": "",
        "id": "13946e313b0335fb80fa505eb86396df"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "寄懒庵",
        "preface": "",
        "paragraphs": [
            "天寒日短道路长，白云飞处知吾乡。",
            "大江之东渭之北，念我故人何可忘。",
            "别来杨柳春依依，只今开到梅花香。",
            "扁舟漫浪归未得，京尘海里安行藏。",
            "身名未立仰天笑，床头夜夜鸣干将。",
            "羡师物外无宠辱，庭前柏树常苍苍。",
            "吁嗟念羽飞不到，二千里外空相望。",
            "五云前坠满室光，报师之意无以将。",
            "篇诗浓墨才淋浪，一声雁过天南翔。"
        ],
        "notes": "",
        "id": "8ba52ce28429c5d9e985b422416b6a80"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "偶得",
        "preface": "",
        "paragraphs": [
            "挑灯伴寒夜，兀坐竹炉边。",
            "赤脚知吟苦，时将山茗煎。"
        ],
        "notes": "",
        "id": "0a9affe06a3750d444fae18c61d1b2fc"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "和性之见寄韵",
        "preface": "",
        "paragraphs": [
            "窗烛销残转寂寥，柴门无复野僧敲。",
            "偶来枕上吟诗就，记向心头欠笔抄。",
            "鸣竹数声疑雪片，寻梅清梦到山坳。",
            "世情云雨多翻覆，谁是江湖耐久交。"
        ],
        "notes": "",
        "id": "344f442d27a47d791c038854547798b1"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "游山中",
        "preface": "",
        "paragraphs": [
            "世途平处起波澜，输与高僧占好山。",
            "竹麈直为挥俗具，槿篱虚设掩尘关。",
            "林泉有分酬清供，瓶锡无人伴此闲。",
            "摆脱名缰须早计，半生犹得住云间。"
        ],
        "notes": "",
        "id": "e37bf8f55f2c688ce6b96c0c43f9f103"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "寒夜作",
        "preface": "",
        "paragraphs": [
            "生计尚茫茫，微吟思故乡。",
            "羁愁消不尽，寒夜未为长。",
            "门掩梅花月，禽翻竹叶霜。",
            "挑灯裁锦字，明发有归航。"
        ],
        "notes": "",
        "id": "925ab0c28c37f5e6877f07914221cb3d"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "读秦纪",
        "preface": "",
        "paragraphs": [
            "万雉云边万马屯，筑来直欲障胡尘。",
            "谁知斩木为干者，只是长城里面人。"
        ],
        "notes": "",
        "id": "03e13c715036623470528311ddbf9c9f"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "雪",
        "preface": "",
        "paragraphs": [
            "凝云商作雪，顷刻满天涯。",
            "片片疏还密，霏霏整复斜。",
            "映窗疑月影，著地似杨花。",
            "四望浑同色，微茫认点鸦。"
        ],
        "notes": "",
        "id": "0caa2ec0515a1b8eb90116fdc9206e20"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "用冯深居韵题莆阳章氏环翠楼",
        "preface": "",
        "paragraphs": [
            "百尺危梯眇海寰，栏干十二尽青山。",
            "烟光浓淡藏多景，野水周遭匝四环。",
            "胜地只宜骚客住，老天未放主人闲。",
            "凭谁说与九仙道，方丈移来在此间。"
        ],
        "notes": "",
        "id": "6344eb674878530f8a47c872de7cd84f"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "书怀呈曾性之",
        "preface": "",
        "paragraphs": [
            "览镜叹头颅，梅花一样臞。",
            "病因吟后有，愁到醉边无。",
            "心事归梁燕，年华过隙驹。",
            "世途难著脚，况复是江湖。"
        ],
        "notes": "",
        "id": "d62e6b6124b803ab616724bc65f6f2bf"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "和伯氏春雨中韵  其一",
        "preface": "",
        "paragraphs": [
            "痴寒脉脉压晴莎，春渐三分景未和。",
            "待得浓阴收拾后，花边春色已无多。"
        ],
        "notes": "",
        "id": "67cedbde57d5eef3a3a9963e533005dd"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "和伯氏春雨中韵  其二",
        "preface": "",
        "paragraphs": [
            "两堤杨柳拂新亭，怪底游人懒踏青。",
            "手撚梨花成小立，半窗湖水雨冥冥。"
        ],
        "notes": "",
        "id": "588e63cc3d510c410797307f2565c4c7"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "寄梅臞",
        "preface": "",
        "paragraphs": [
            "别去忽经旬，春风阅二分。",
            "几番吟对雨，独自暗思君。",
            "客里加频病，愁边骇近闻。",
            "倚栏商不得，心目乱于云。"
        ],
        "notes": "",
        "id": "06024753b109cb2772484f29ced2822a"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "和伯氏包山观桃花韵",
        "preface": "",
        "paragraphs": [
            "因访桃花到岭根，御林春色此平分。",
            "千株未数栽唐观，一幅犹堪画晋源。",
            "仙在云间无处觅，人行风外有香闻。",
            "笙箫隠隠宫城隔，立尽黄昏更断魂。"
        ],
        "notes": "",
        "id": "ccf106bcc6b99ae1edab051b6a9ba53c"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "萧山望城中遗",
        "preface": "",
        "paragraphs": [
            "见说天文变，频占太史台。",
            "但云星犯月，不料火为灾。",
            "尽夜看烟灭，逢人问讯来。",
            "丹心勤恋阙，东向极裴回。"
        ],
        "notes": "",
        "id": "36af527b527167f913072d2ecf49196d"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "吴王试剑石",
        "preface": "",
        "paragraphs": [
            "吴王铸剑成，自谓古难比。",
            "试之高山巅，石裂断横理。",
            "那无昔时人，相逢干将里。",
            "故宫宫中白日长，春风野田百草香。",
            "有谁慷慨不平事，被褐踏花推酒缸。"
        ],
        "notes": "",
        "id": "b5f60fe0d690d66e76639cb3881397b3"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "次林庭植留别韵",
        "preface": "",
        "paragraphs": [
            "曲生皆可醉，何必问醇醨。",
            "浩气长看剑，愁肠半贮诗。",
            "归舟无麦载，去路有梅随。",
            "瘴海风波恶，此行君自知。"
        ],
        "notes": "",
        "id": "cf1cfe3d9cd7a1314f3e3ec15a252b96"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "王用和屡言别而未归颐斋有诗戏之次韵奉寄",
        "preface": "",
        "paragraphs": [
            "几度西郊饯马尘，曾将尺素托文鳞。",
            "荷杯酌尽开怀酒，柳线萦回有脚春。",
            "瘴海自多流落客，阳关少见别离人。",
            "出门有碍何为者，徒负江湖老大身。"
        ],
        "notes": "",
        "id": "d010655ed6b68409135552df07b185ef"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "留别社友",
        "preface": "",
        "paragraphs": [
            "漫浪归来六换秋，又携书剑入皇州。",
            "得些湖海元龙气，作个山川司马游。",
            "奔走客城因念脚，勾牵时事上眉头。",
            "中朝满目皆知己，还有篇诗遣寄不。"
        ],
        "notes": "",
        "id": "bc293f1c2c536315fbf8348e467b741d"
    },
    {
        "author": "胡仲参",
        "dynasty": "宋",
        "type": "诗",
        "rhythmic": "",
        "title": "和王和礼留别韵",
        "preface": "",
        "paragraphs": [
            "归骑怱怱十日程，客身犹自恋桐城。",
            "未应江左追王建，且去隆中卧孔明。",
            "鸡黍几番陪夜话，鶑花一路伴伶声。",
            "秦溪溪上无风浪，好与白鸥寻旧盟。"
        ],
        "notes": "",
        "id": "26db3d09958025aea2c53ab000ef0e24"
    }
]