[
    {
        "author": "黄大临",
        "dynasty": "宋",
        "type": "诗",
        "rhythmic": "",
        "title": "双井敝庐之东得胜地一区长林巨麓危峰四环泉甘土肥可以结茅庵居是在寅山之颏命曰寅庵喜成四诗远寄鲁直可同魏都士人共和之  其一",
        "preface": "",
        "paragraphs": [
            "一溪婉婉如平篆，四野青青似画图。",
            "阮客放船迷洞府，化人携袂到清都。",
            "山中安用名丞相，天下于今得广居。",
            "我即其间构宫室，预愁帝梦有华胥。"
        ],
        "notes": "",
        "id": "5e22ab866e7c1db501c5ff4e513695a3"
    },
    {
        "author": "黄大临",
        "dynasty": "宋",
        "type": "诗",
        "rhythmic": "",
        "title": "双井敝庐之东得胜地一区长林巨麓危峰四环泉甘土肥可以结茅庵居是在寅山之颏命曰寅庵喜成四诗远寄鲁直可同魏都士人共和之  其二",
        "preface": "",
        "paragraphs": [
            "山前有路到华胥，下即乾坤极海隅。",
            "西接洞庭开晓楚，东倾彭蠡浸晴吴。",
            "四时更代观形化，万物推移见尾闾。",
            "此世人人少闲暇，每携樽酒自看书。"
        ],
        "notes": "",
        "id": "eacd6b1fb05fb3ba19e133fceb24fb25"
    },
    {
        "author": "黄大临",
        "dynasty": "宋",
        "type": "诗",
        "rhythmic": "",
        "title": "双井敝庐之东得胜地一区长林巨麓危峰四环泉甘土肥可以结茅庵居是在寅山之颏命曰寅庵喜成四诗远寄鲁直可同魏都士人共和之  其三",
        "preface": "",
        "paragraphs": [
            "手把齐民种莳书，莎衫台笠事耘锄。",
            "夏栽醉竹余千个，春粪辰瓜满百区。",
            "早秫旋舂尝曲药，新粱炊熟自樵苏。",
            "日西杖屦行山口，招得邻丁作饮徒。"
        ],
        "notes": "",
        "id": "d7590a60f2142a0ea538161433394be2"
    },
    {
        "author": "黄大临",
        "dynasty": "宋",
        "type": "诗",
        "rhythmic": "",
        "title": "双井敝庐之东得胜地一区长林巨麓危峰四环泉甘土肥可以结茅庵居是在寅山之颏命曰寅庵喜成四诗远寄鲁直可同魏都士人共和之  其四",
        "preface": "",
        "paragraphs": [
            "招得邻丁作饮徒，山家肴蔬盖胥疏。",
            "就根煨笋连黄箨，和蒂栽瓜带绿须。",
            "羹熟泽中亲射雁，脍成溪上自罾鱼。",
            "远怀羊仲荒三径，能似林间今日无。"
        ],
        "notes": "",
        "id": "d5628fc1b4f0d8dcae0cc966d22115e6"
    },
    {
        "author": "黄大临",
        "dynasty": "宋",
        "type": "诗",
        "rhythmic": "",
        "title": "奉寄子由",
        "preface": "",
        "paragraphs": [
            "钟鼎功名淹管库，朝廷翰墨写风烟。",
            "遥知道院颇岑寂，定是壶中第几天。",
            "历下笑谈漫一梦，江南消息又余年。",
            "动心忍性非无意，吏部如今信大颠。"
        ],
        "notes": "",
        "id": "573f5a8a5bbf1fbffb8a78dc00754a6c"
    },
    {
        "author": "黄大临",
        "dynasty": "宋",
        "type": "诗",
        "rhythmic": "",
        "title": "题哥罗驿竹枝词",
        "preface": "",
        "paragraphs": [
            "尺五攀天天惨颜，盐烟溪瘴锁诸蛮。",
            "平生梦亦未尝处，闻有鸦飞不到山。",
            "风黑马嘶馿瘦岭，日黄人度鬼门关。",
            "黔南此去无多远，想在夕阳猿啸间。"
        ],
        "notes": "",
        "id": "5471f2a66e3e7c3708d8b04f5c002914"
    },
    {
        "author": "黄大临",
        "dynasty": "宋",
        "type": "诗",
        "rhythmic": "",
        "title": "留别",
        "preface": "",
        "paragraphs": [
            "桄榔笋白映玉箸，椰子酒清宜具觞。",
            "市井衣裘半夷夏，阴晴朝暮变炎凉。",
            "莫推月色共千里，不寄江南书一行。",
            "无頼笳声上云汉，晓来偏绕九回肠。"
        ],
        "notes": "",
        "id": "12ae377b8d72d21ef3b0daf8da4017d2"
    },
    {
        "author": "黄大临",
        "dynasty": "宋",
        "type": "诗",
        "rhythmic": "",
        "title": "入萍乡道中",
        "preface": "",
        "paragraphs": [
            "路入前村信马行，野花香好不知名。",
            "官卑无补公家事，时向田家问耦耕。"
        ],
        "notes": "",
        "id": "773cf54dc2fde99e36845cc9519242a8"
    },
    {
        "author": "黄大临",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "南山占相去，方石为谁存。"
        ],
        "notes": "",
        "id": "9055682346e735ce933987fecca9d16b"
    },
    {
        "author": "黄大临",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "虎子养溪鱼。"
        ],
        "notes": "",
        "id": "ab8c4b707347000cf1a58a8e69e9ea37"
    },
    {
        "author": "黄大临",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "急雪鹡鸰相并影，惊风鸿雁不成行。"
        ],
        "notes": "",
        "id": "8e3d974a1a9628239b44b5d1f4781fbd"
    }
]