[
    {
        "author": "黄载",
        "dynasty": "宋",
        "type": "诗",
        "rhythmic": "",
        "title": "晚泊",
        "preface": "",
        "paragraphs": [
            "片帆寂寞绕孤村，茅店惊寒半掩门。",
            "行草不成风断雁，一江烟雨正黄昏。"
        ],
        "notes": "",
        "id": "aea23b46757899c982ace8c85606d856"
    },
    {
        "author": "黄载",
        "dynasty": "宋",
        "type": "诗",
        "rhythmic": "",
        "title": "陪侍丞相安晚先生宿觉际寺夜遇大风可畏遂赋大篇",
        "preface": "",
        "paragraphs": [
            "船头落日如血红，客言今夕当有风。",
            "空山梦回刺骨冷，纩被无力身如弓。",
            "但闻纸窗响僁窣，初意空厨饥鼠出。",
            "忽然扉户竞开阖，犹谓偷儿入吾室。",
            "须臾歘作号怒声，鼙鼓百万渔阳鸣。",
            "室庐动摇地欲转，林木震吼山如崩。",
            "噫嘻异哉那有此，欹枕恍惚疑梦寐。",
            "应是钱塘醉未醒，翻海胥涛骋游戏。",
            "或者客寓紫塞旁，铁骑赴敌古战场。",
            "不然此处安乐国，何遽陧阢犹乘航。",
            "起来穴牖目如割，平湖已卷十堆雪。",
            "乃知跋扈是飞廉，似妒晚来客饶舌。",
            "因思前年到黄冈，朔风摇江惊断肠。",
            "骁将忍冻骨比铁，壮士力鬭身如汤。",
            "此身仿佛临皋上，一感还生百惆怅。",
            "长安贵人正酣眠，日高尚恋销金帐。",
            "东窗未白鸡未啼，相公自起烧松枝。"
        ],
        "notes": "",
        "id": "d309e2baa44f0f5112e80d88c6498b58"
    },
    {
        "author": "黄载",
        "dynasty": "宋",
        "type": "诗",
        "rhythmic": "",
        "title": "过长安渡",
        "preface": "",
        "paragraphs": [
            "重来已过十番秋，更十番秋欲白头。",
            "无限旧时心里事，青山残照水东流。"
        ],
        "notes": "",
        "id": "4ee21fff9e7ebf7d924a6bf905726b3d"
    },
    {
        "author": "黄载",
        "dynasty": "宋",
        "type": "诗",
        "rhythmic": "",
        "title": "赣州道上见上坟者  其一",
        "preface": "",
        "paragraphs": [
            "翠树青烟笑语稠，家家领客醉松楸。",
            "老翁哭子气欲绝，行到前村更转头。"
        ],
        "notes": "",
        "id": "bbb0bbb55248804e2e97cd42e8f43af9"
    },
    {
        "author": "黄载",
        "dynasty": "宋",
        "type": "诗",
        "rhythmic": "",
        "title": "赣州道上见上坟者  其二",
        "preface": "",
        "paragraphs": [
            "攫祭乌鸦噪晚田，草芽新染绿如烟。",
            "墓头寂寂虫鸣急，惟有春风舞纸钱。"
        ],
        "notes": "",
        "id": "32d0e0d7d568957afbbd9da60c6b6cd5"
    },
    {
        "author": "黄载",
        "dynasty": "宋",
        "type": "诗",
        "rhythmic": "",
        "title": "读旧稿蛙吹集一绝",
        "preface": "",
        "paragraphs": [
            "蛙吹儿童事，重开已汗颜。",
            "更须留近作，待过十年看。"
        ],
        "notes": "",
        "id": "fda46c0219a65fd90ff98842218ea193"
    },
    {
        "author": "黄载",
        "dynasty": "宋",
        "type": "诗",
        "rhythmic": "",
        "title": "题大洪山",
        "preface": "",
        "paragraphs": [
            "地当平旷易为山，故得崔嵬汉沔间。",
            "云雾涌来无下界，楼台浮起在中天。",
            "开窗时见雷霆出，隠几闲看日月还。",
            "更有钟声最堪恨，南风时到八陵边。"
        ],
        "notes": "",
        "id": "c1b6e663c68debe2cd24417a57a1d4ee"
    },
    {
        "author": "黄载",
        "dynasty": "宋",
        "type": "诗",
        "rhythmic": "",
        "title": "随州沙溪",
        "preface": "",
        "paragraphs": [
            "石路崎岖石濑鸣，峰峦回合小原平。",
            "桑麻积雨肥春垅，鸡犬一村喧昼晴。",
            "田妇共携中饭去，樵童相唤上山声。",
            "边头今有江南景，十数年来不用兵。"
        ],
        "notes": "",
        "id": "4d018cd419ecb30c9431cfcc76c73373"
    },
    {
        "author": "黄载",
        "dynasty": "宋",
        "type": "诗",
        "rhythmic": "",
        "title": "题岘山",
        "preface": "",
        "paragraphs": [
            "向来陵谷尚休然，放眼高台万象还。",
            "南国一池襄汉水，中原千古邓唐山。",
            "斜阳淡淡飞鸿没，芳草萋萋戎马闲。",
            "前代英雄亦何许，棹歌日日过沧湾。"
        ],
        "notes": "",
        "id": "968de1e5b7fadbaa29cf44c7fd5452ee"
    },
    {
        "author": "黄载",
        "dynasty": "宋",
        "type": "诗",
        "rhythmic": "",
        "title": "锺馗观鬼鬬蟆图",
        "preface": "",
        "paragraphs": [
            "谁推酆都扃，逸此魔十二。",
            "相群鬭蟆供戏剧，绡墨何从拂其迹。",
            "两雄鬭于前，四鬼相视欣欣然。",
            "小蟆对睨摊双膝，筠笼一蟆跳欲出。",
            "前者差壮一力肩，后者引索擎于拳。",
            "髯翁磬折目胜负，突眼老妪探头觑。",
            "就中黄叟如蹲鸱，破帽长袍吾老馗。",
            "只眼直下看不匝，诸鬼乐与吾翁狎。",
            "四丁更与蟆之魁，疾驰不能压欲颓。",
            "蟆肥于豚怒于虎，张颐缩项夸相顾。",
            "昔时唐宋失天经，妖蟆曾搳天眼精。",
            "今魔视蟆细于螘，魔若跳梁那可指。",
            "群阴胶凝互掀翻，六鼇顶戴愁颠连。",
            "但能伐魔既厥类，芟夷妖蟆谈笑耳。",
            "僇妖之事馗所司，何独反与为儿戏。",
            "不惟失职纵奸宄，鬼祸如蟆将及尔。",
            "参军参军其然乎，或者好事丹青图。",
            "谅应馗笑玉川子，诛蟆未诛骨先苦。",
            "风悲雨凄天地愁，蟆鬼正是相雄秋。",
            "仅余一目不可搳，我曷不可相娱说。",
            "会闻隔帘歌鬭鼃，山鬼性命摧红牙。"
        ],
        "notes": "",
        "id": "f8d899cf79d856126b205872d0ff7850"
    },
    {
        "author": "黄载",
        "dynasty": "宋",
        "type": "诗",
        "rhythmic": "",
        "title": "绝句",
        "preface": "",
        "paragraphs": [
            "社寒比腊更清严，花蕊萧疏半欲缄。",
            "过手重裘犹得力，莫将晴煗信春衫。"
        ],
        "notes": "",
        "id": "1f4ab62d09a4415a95176efc310b30ef"
    },
    {
        "author": "黄载",
        "dynasty": "宋",
        "type": "诗",
        "rhythmic": "",
        "title": "舟中梦觉",
        "preface": "",
        "paragraphs": [
            "梦觉三通鼓，连樯闻欠呵。",
            "世间半夜后，枕上醒人多。",
            "思想从天落，悲欢奈晓何。",
            "南柯莫轻笑，未易到南柯。"
        ],
        "notes": "",
        "id": "fe01ea6ae13f8d1ad7e3850eebe12516"
    },
    {
        "author": "黄载",
        "dynasty": "宋",
        "type": "词",
        "rhythmic": "东风第一枝",
        "title": "",
        "preface": "",
        "paragraphs": [
            "迅影凋年，嫩晴贳暖，意行问讯春色。",
            "不知春在谁家，闯香幔拢玉勒。",
            "一枝竹外，似欲诉、经年相忆。",
            "奈情多、难剪愁来，寂寞水寒烟碧。",
            "吟正好、悲笳唤恨，酒正殢、夕阳催客。",
            "殷勤片月飞来，更随暗香细索。",
            "横斜瘦影，看尽未开时消息。",
            "为春来，还怕春多，肠断夜阑霜笛。"
        ],
        "notes": "",
        "id": "e886487849d7ad90c916636fe81f3e46"
    },
    {
        "author": "黄载",
        "dynasty": "宋",
        "type": "词",
        "rhythmic": "孤鸾",
        "title": "",
        "preface": "",
        "paragraphs": [
            "冰心孤寂。",
            "恋几插灵峰，半泓寒碧。",
            "骨瘦和衣薄，清绝成愁极。",
            "萧然满身是雪，怕人知、镜中消息。",
            "独向百花梦外，自一家春色。",
            "记罗浮幽梦浑如昔。",
            "是浸眼鲸波，倚云丹壁。",
            "夜醉空山酒，叫裂横霜笛。",
            "回头洞天未晓，但迢迢、江南千驿。",
            "饮散东风落月，正海山浮碧。"
        ],
        "notes": "",
        "id": "2cd4bf52889589aa0707244b08dedf8c"
    },
    {
        "author": "黄载",
        "dynasty": "宋",
        "type": "词",
        "rhythmic": "昼锦堂",
        "title": "",
        "preface": "",
        "paragraphs": [
            "丽景融晴，浮光起昼，玉妃信意寻春。",
            "一笑酒杯翻手，满地祥云。",
            "宝台艳蹙文绡帕，郎官娇舞郁金裙。",
            "嫣然处，况是生香微湿，腻脸馀醺。",
            "暖烘肌欲透，愁日炙还销，风动成尘。",
            "细为品归雪调，度与朱唇。",
            "翠帏晚映真图画，金莲夜照越精神。",
            "须拚醉，回首夕阳流水，碧草如茵。"
        ],
        "notes": "",
        "id": "df37ec2b9cbf0732dbaa418b7eec3aaa"
    },
    {
        "author": "黄载",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "吴宫故墅，是天开图画。",
            "缥缈层云出飞榭。",
            "隐隐楼空翠巘，水绕芜城，平畴迥，点染霜林凋谢。",
            "越来溪上雁，声切阑干，似觅胥门怨吴霸。",
            "属镂沈，香溪断，梦散云空，千年外、等是渔樵闲话。",
            "但极目荒台郁苍烟，衰草里、又还夕阳西下。"
        ],
        "notes": "",
        "id": "7e4fa4a540249c5489aabd0f8c7f5783"
    },
    {
        "author": "黄载",
        "dynasty": "宋",
        "type": "词",
        "rhythmic": "隔浦莲・隔浦莲近拍",
        "title": "",
        "preface": "",
        "paragraphs": [
            "瑶妃香透袜冷。",
            "伫立青铜镜。",
            "玉骨清无汗，亭亭碧波千顷。",
            "云水摇扇影。",
            "炎天永。",
            "一国清凉境。",
            "晚妆靓。",
            "微酣不语，风流幽恨谁省。",
            "沙鸥少事，看到睡鸳双醒。",
            "兰棹歌遥隔浦应。",
            "催暝。",
            "藕丝萦断归艇。"
        ],
        "notes": "",
        "id": "95b919288b4bffa5b840f5a0fb02d290"
    }
]