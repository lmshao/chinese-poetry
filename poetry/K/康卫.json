[
    {
        "author": "康卫",
        "dynasty": "宋",
        "type": "诗",
        "rhythmic": "",
        "title": "七星岩",
        "preface": "",
        "paragraphs": [
            "天坠北斗精，人间书景福。",
            "岩石骈七峰，漠漠太古色。",
            "磅礴压洪蒙，崒嵂磨苍碧。",
            "中涵大穴洞，外与风云隔。",
            "千夫廓有容，万状成叵测。",
            "谽谺露肝胆，槎牙列矛戟。",
            "伏如龙虎卧，起若将士立。",
            "西窍通天关，虚明数千尺。",
            "豁然一罅入，寂閴燃灯隩。",
            "幽秘若为藏，暗阏不可极。",
            "龙床一鸟鷇，宛若蛇蜒迹。",
            "龙井下太阴，彷佛被元幄。",
            "岂伊鬼神秘，乃是造化力。",
            "江寒烈水涯，春盎回阳律。",
            "炎光流大地，凄凉入人骨。",
            "四时斡元气，可燕复可息。",
            "平生谢康乐，不废登山屐。",
            "蓬莱在人世，昧者恒弗识。",
            "达人昔来游，题诗满青壁。",
            "骎骎岁月深，惨惨烟霞积。",
            "绝唱者何人，清新压元白。",
            "镌石苟无分，灵怪亦我惜。",
            "缅思融结初，六丁万斧擘。"
        ],
        "notes": "",
        "id": "b0eb41e6978ba0963cb155dfaa8366b5"
    },
    {
        "author": "康卫",
        "dynasty": "宋",
        "type": "诗",
        "rhythmic": "",
        "title": "再经旧游偶成拙句寄呈知郡殿丞 过端州",
        "preface": "",
        "paragraphs": [
            "峡外烟云迤逦开，人家门户小楼台。",
            "青山渌水应相记，二十年前到此来。"
        ],
        "notes": "",
        "id": "26d0dc19d553ea16f6875541fe9bf20a"
    },
    {
        "author": "康卫",
        "dynasty": "宋",
        "type": "诗",
        "rhythmic": "",
        "title": "再经旧游偶成拙句寄呈知郡殿丞 过康州",
        "preface": "",
        "paragraphs": [
            "当时曾此牧黎元，屈指光阴二十年。",
            "别后每思佳景物，再来重睹旧山川。",
            "因罹兵革成雕弊，忽讶闾阎尽改迁。",
            "故吏老民皆白首，使君髭须亦皤然。"
        ],
        "notes": "",
        "id": "862d1a853f626c5d6726ddeb99de6cf1"
    }
]