[
    {
        "author": "孔文仲",
        "dynasty": "宋",
        "type": "诗",
        "rhythmic": "",
        "title": "秋月二首  其一",
        "preface": "",
        "paragraphs": [
            "孤枕夜何永，破窗秋已寒。",
            "雨声冲梦断，霜气袭衣单。",
            "利剑摧锋锷，苍鹯缩羽翰。",
            "平生冲斗气，变作泪汍澜。"
        ],
        "notes": "",
        "id": "4edc1ed8611128b35832ffb6ba32129e"
    },
    {
        "author": "孔文仲",
        "dynasty": "宋",
        "type": "诗",
        "rhythmic": "",
        "title": "秋月二首  其二",
        "preface": "",
        "paragraphs": [
            "秋夜不可晨，悲歌聊自永。",
            "𫖯听一掀帘，星河光烱烱。",
            "霜浮万瓦寂，月满四山静。",
            "壮心随北风，吹入单于境。"
        ],
        "notes": "",
        "id": "ef5400ed423653cfdb454e3c8ae7e268"
    },
    {
        "author": "孔文仲",
        "dynasty": "宋",
        "type": "诗",
        "rhythmic": "",
        "title": "次钱穆父新凉可喜",
        "preface": "",
        "paragraphs": [
            "商飙结新寒，草木起余怨。",
            "翩翩前庭叶，追逐已千万。",
            "斜阳背西壁，迤逦落藤蔓。",
            "安得金满堂，聊换酒家券。",
            "追随双鸿鹄，摆脱旧笼圈。",
            "胡为汗流赭，日与蝇争饭。",
            "常恐计不就，更以诗屡劝。",
            "江湖秋水高，百尺风帆健。",
            "何当开竹溪，玉腕互酬献。",
            "左手持蟹螯，平昔固有愿。"
        ],
        "notes": "",
        "id": "35935ce9c833f3a0f0446baee8641b76"
    },
    {
        "author": "孔文仲",
        "dynasty": "宋",
        "type": "诗",
        "rhythmic": "",
        "title": "四月三十日慈孝寺山亭席上口占送子敦都运待制赴河北",
        "preface": "",
        "paragraphs": [
            "送客城南寺，萧然云水秋。",
            "客意在万里，聊作须臾游。",
            "昨夜过新雨，清风满梁州。",
            "簪裳合俊彦，河图并天球。",
            "古来功名人，未就不肯休。",
            "譬如凿空使，尚致安石榴。",
            "矧今南亩氓，往往东西流。",
            "君能安辑之，千仓与万辀。"
        ],
        "notes": "",
        "id": "968c18dc86e1c4e907dfdcd8b4ed638e"
    },
    {
        "author": "孔文仲",
        "dynasty": "宋",
        "type": "诗",
        "rhythmic": "",
        "title": "将至南都途中感旧二首寄钱穆父  其一",
        "preface": "",
        "paragraphs": [
            "北风吹雪满皇州，携手同为落魄游。",
            "霄汉路歧腾万里，江湖尘土积千忧。",
            "世情共逐飞蓬转，人事都如激浪流。",
            "只待清谈慰愁病，月明几度促归舟。"
        ],
        "notes": "",
        "id": "feca69a396408867297b9647c8e73d32"
    },
    {
        "author": "孔文仲",
        "dynasty": "宋",
        "type": "诗",
        "rhythmic": "",
        "title": "将至南都途中感旧二首寄钱穆父  其二",
        "preface": "",
        "paragraphs": [
            "苒苒星霜七换年，故人已上碧云天。",
            "书凭去雁虽无便，路出名都亦有缘。",
            "秋晚楼台风作雪，雨余埼岸柳生烟。",
            "应烦北道开樽俎，又费公庖几万钱。"
        ],
        "notes": "",
        "id": "17b90936778334b7991509b083ca0681"
    },
    {
        "author": "孔文仲",
        "dynasty": "宋",
        "type": "诗",
        "rhythmic": "",
        "title": "次韵穆父见戏",
        "preface": "",
        "paragraphs": [
            "当年同望赭袍光，万事争先落彩铓。",
            "一别已经陵谷变，再来方觉路岐长。",
            "黄金久压腰间重，白笔才容柱下藏。",
            "唯愿山林息枹鼓，免教鸱隼吓鸳凰。"
        ],
        "notes": "",
        "id": "cb2300c5ec5b8c04743e859fb5ba3896"
    },
    {
        "author": "孔文仲",
        "dynasty": "宋",
        "type": "诗",
        "rhythmic": "",
        "title": "天官颛面正朝",
        "preface": "",
        "paragraphs": [
            "天官惟将相，位号著璇霄。",
            "所处皆颛面，攸司共正朝。",
            "极星安正宁，列宿俪群僚。",
            "号令三光动，吹嘘二气调。",
            "何参方辅汉，稷契正裨尧。",
            "盛旦群龙进，干符已上昭。"
        ],
        "notes": "",
        "id": "4f52050d1b400ae004214fbf9c0d44e2"
    },
    {
        "author": "孔文仲",
        "dynasty": "宋",
        "type": "诗",
        "rhythmic": "",
        "title": "置章御座",
        "preface": "",
        "paragraphs": [
            "圣皇勤政治，虚己纳忠良。",
            "拱手居宸扆，留神置谏章。",
            "孜孜收国论，密密迩天光。",
            "中昃常游息，焦劳慎作荒。",
            "至言规汉后，无逸戒周王。",
            "默处岩廊邃，洪基可世长。"
        ],
        "notes": "",
        "id": "23397554f9db30d60685f9ab6fbbeed3"
    },
    {
        "author": "孔文仲",
        "dynasty": "宋",
        "type": "诗",
        "rhythmic": "",
        "title": "玉烛",
        "preface": "",
        "paragraphs": [
            "圣王臻大治，四海属休戈。",
            "遂致阴阳顺，均如玉烛和。",
            "德威周远迩，民俗被渐摩。",
            "品物皆蕃殖，昌辰绝札瘥。",
            "气充诸夏润，祥应太平多。",
            "华旦今如此，庸才愿咏歌。"
        ],
        "notes": "",
        "id": "bf7400f3fce967e3995ffaa10cca5d55"
    },
    {
        "author": "孔文仲",
        "dynasty": "宋",
        "type": "诗",
        "rhythmic": "",
        "title": "早行",
        "preface": "",
        "paragraphs": [
            "客兴谓已旦，出视见落月。",
            "瘦马入荒陂，霜花重如雪。",
            "海风吹万里，两耳冻几脱。",
            "岁晏已苦寒，近北尤凛冽。",
            "况当清晓行，溯此原野阔。",
            "笠飞带绕颈，指强不得结。",
            "农家烟火微，炙手粗可热。",
            "岂能迂我留，而就苟且活。",
            "仰头视四宇，夜气亦渐豁。",
            "苦心待正昼，白日想不缺。"
        ],
        "notes": "",
        "id": "266a9a3bc0e538797ea68f1aa85783fe"
    },
    {
        "author": "孔文仲",
        "dynasty": "宋",
        "type": "诗",
        "rhythmic": "",
        "title": "次韵瀛倅邓慎思见寄",
        "preface": "",
        "paragraphs": [
            "官是麟台却佐州，蓬瀛俱称列仙游。",
            "忆分晓色趋天阙，想对春风倚郡楼。",
            "书付塞鸿应易到，人如陇水正分流。",
            "江湖未有归耕处，何日相逢说旅愁。"
        ],
        "notes": "",
        "id": "b513752355a5e06e49002cf978a1a84e"
    },
    {
        "author": "孔文仲",
        "dynasty": "宋",
        "type": "诗",
        "rhythmic": "",
        "title": "题显孝南山寺",
        "preface": "",
        "paragraphs": [
            "寻尽城中山，又访江外寺。",
            "兰舟涉澄漪，隼旌入疏翠。",
            "楼台初日升，岩谷宿露坠。",
            "飞泉百禽鸣，怪石万蛇踬。",
            "绝庵皆步登，佳木留客醉。",
            "洞天生昼寒，桃源发春意。",
            "烟霞暂深阔，宇宙忽殊异。",
            "海国遇升平，铃斋无俗事。",
            "颍川擅才敏，康乐足情意。",
            "只恐新诗多，镌镵费年祀。"
        ],
        "notes": "",
        "id": "39749709602121f24ed6206f71c0dc8d"
    },
    {
        "author": "孔文仲",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "一茎青竹初出水，数个黄蜂占作窠。"
        ],
        "notes": "",
        "id": "b8d54b54b819806adde6a928f922e242"
    }
]