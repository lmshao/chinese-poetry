[
    {
        "author": "孔绍安",
        "dynasty": "唐",
        "type": "诗",
        "rhythmic": "",
        "title": "侍宴咏石榴",
        "preface": "",
        "paragraphs": [
            "可惜庭中树，移根逐汉臣。",
            "只为来时晚，花开不及春。"
        ],
        "notes": "",
        "id": "ae333707bcc9ddb35a83936347fd40d8"
    },
    {
        "author": "孔绍安",
        "dynasty": "唐",
        "type": "诗",
        "rhythmic": "",
        "title": "咏夭桃",
        "preface": "",
        "paragraphs": [
            "结叶还临影，飞香欲徧空。",
            "不意余花落，翻沈露井中。"
        ],
        "notes": "",
        "id": "2c96c3865cdd2d96f5d7fd0b1b5d1da7"
    },
    {
        "author": "孔绍安",
        "dynasty": "唐",
        "type": "诗",
        "rhythmic": "",
        "title": "赠蔡君",
        "preface": "",
        "paragraphs": [
            "畴昔同幽谷，伊尔迁乔木。",
            "赫奕盛青紫，讨论穷简牍。"
        ],
        "notes": "",
        "id": "dd376e6b7d02e84db510833e89172dff"
    },
    {
        "author": "孔绍安",
        "dynasty": "唐",
        "type": "诗",
        "rhythmic": "",
        "title": "结客少年场行",
        "preface": "",
        "paragraphs": [
            "结客佩吴钩，横行度陇头。",
            "鴈在弓前落，云从阵后浮。",
            "吴师惊燧象，燕将警奔牛。",
            "转蓬飞不息，冰河结未流。",
            "若使三边定，当封万户侯。"
        ],
        "notes": "",
        "id": "debd5be63d7bd06744a61fec79b63080"
    },
    {
        "author": "孔绍安",
        "dynasty": "唐",
        "type": "诗",
        "rhythmic": "",
        "title": "伤顾学士",
        "preface": "",
        "paragraphs": [
            "迢遰双崤道，超忽三川湄。",
            "此中俱失路，思君不可思。",
            "游人行变橘，逝者遽焚芝。",
            "忆昔江湖上，同咏子衿诗。",
            "何言陵谷徙，翻惊邻笛悲。",
            "陈根非席卉，穗帐异书帷。",
            "与善成空说，歼良信在兹。",
            "今日严夫子，哀命不哀时。"
        ],
        "notes": "",
        "id": "9ffad9ec9b02765b1e15e03802321a6f"
    },
    {
        "author": "孔绍安",
        "dynasty": "唐",
        "type": "诗",
        "rhythmic": "",
        "title": "别徐永元秀才",
        "preface": "",
        "paragraphs": [
            "金汤既失险，玉石乃同焚。",
            "坠叶还相覆，落羽更为群。",
            "岂谓三秋节，重伤千里分。",
            "远离弦易转，幽咽水难闻。",
            "欲识相思处，山川间白云。"
        ],
        "notes": "",
        "id": "7dd91bb0219aa8776f06702672037068"
    },
    {
        "author": "孔绍安",
        "dynasty": "唐",
        "type": "诗",
        "rhythmic": "",
        "title": "落叶",
        "preface": "",
        "paragraphs": [
            "早秋惊落叶，飘零似客心。",
            "翻飞未肯下，犹言惜故林。"
        ],
        "notes": "",
        "id": "b88d52e92a91f9595ce9db069b0326c5"
    }
]