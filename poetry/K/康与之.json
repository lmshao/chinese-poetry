[
    {
        "author": "康与之",
        "dynasty": "宋",
        "type": "诗",
        "rhythmic": "",
        "title": "题徽宗宸翰",
        "preface": "",
        "paragraphs": [
            "玉辇宸游事已空，尚余奎藻绘春风。",
            "年年花鸟无穷恨，尽在苍梧夕照中。"
        ],
        "notes": "",
        "id": "ab134385cc1ba11c3065fa1655bdcc64"
    },
    {
        "author": "康与之",
        "dynasty": "宋",
        "type": "诗",
        "rhythmic": "",
        "title": "游慧力寺  其一",
        "preface": "",
        "paragraphs": [
            "天涯芳草尽绿，路旁柳絮争飞。",
            "啼鸟一声春晚，落花满地人归。"
        ],
        "notes": "",
        "id": "ac3de96fda9210c64c1be3e495775885"
    },
    {
        "author": "康与之",
        "dynasty": "宋",
        "type": "诗",
        "rhythmic": "",
        "title": "游慧力寺  其二",
        "preface": "",
        "paragraphs": [
            "江上浓阴晓未开，瘦筇支我上苍苔。",
            "春寒前日去已尽，今日又从何处来。"
        ],
        "notes": "",
        "id": "ee61756f2de706d9466cb5f5b02c9067"
    },
    {
        "author": "康与之",
        "dynasty": "宋",
        "type": "诗",
        "rhythmic": "",
        "title": "僻居",
        "preface": "",
        "paragraphs": [
            "巷僻过从少，柴门尽日关。",
            "鶑声常在柳，云影不离山。",
            "有道难言□，虽贫未厌闲。",
            "川原烟四暝，春思有无间。"
        ],
        "notes": "",
        "id": "4e897b72d29125cf8f85aa7f335f320b"
    },
    {
        "author": "康与之",
        "dynasty": "宋",
        "type": "诗",
        "rhythmic": "",
        "title": "鹭",
        "preface": "",
        "paragraphs": [
            "春暗汀洲杜若香，风标公子白霓裳。",
            "碧天片雪忽飞去，何处人家水满塘。"
        ],
        "notes": "",
        "id": "626ad68f91831cfee21ec3331c01b7e2"
    },
    {
        "author": "康与之",
        "dynasty": "宋",
        "type": "诗",
        "rhythmic": "",
        "title": "琵琶",
        "preface": "",
        "paragraphs": [
            "夜深琵琶声似裂，一曲霓裳一庭月。",
            "曲终人影在西阶，困倚东风步摇折。"
        ],
        "notes": "",
        "id": "7b1636e1493b9bdf18f212289545a23d"
    },
    {
        "author": "康与之",
        "dynasty": "宋",
        "type": "诗",
        "rhythmic": "",
        "title": "可惜",
        "preface": "",
        "paragraphs": [
            "帘幕重重下玉钩，隔帘春在柳梢头。",
            "东风著意相料理，吹去杨花不自由。"
        ],
        "notes": "",
        "id": "0f6f5b100afb7fe8da95637cd61f4ffa"
    },
    {
        "author": "康与之",
        "dynasty": "宋",
        "type": "诗",
        "rhythmic": "",
        "title": "鹤舒台",
        "preface": "",
        "paragraphs": [
            "白云深处路崎岖，鹤去台空景物殊。",
            "山展翠屏连紫幕，泉分清溜滴明珠。",
            "道人祇问丹砂井，隠客犹寻九节蒲。",
            "试问葛仙仙去后，至今遗迹事如何。"
        ],
        "notes": "",
        "id": "07731ed7da4fe10fb3779895cc00159c"
    },
    {
        "author": "康与之",
        "dynasty": "宋",
        "type": "诗",
        "rhythmic": "",
        "title": "招真词",
        "preface": "",
        "paragraphs": [
            "白鹤巢兮丹井空，蓬山杳兮烟霞蒙。",
            "陵谷变兮今古，木叶下兮秋风。",
            "飞仙去兮朝太微，黄冠野服兮以游以嬉。",
            "餐霞卧月兮世不我违，与世涤映兮天门可驰。",
            "苍龙嘷兮云漫扉，石泉冽兮山芋肥。",
            "俯仰宇宙兮日月蔽亏，灵秀回薄兮野芳呈姿。",
            "山中之乐兮万化莫移，仙人不来兮隠者曷归。"
        ],
        "notes": "",
        "id": "4a8e18979183a7d98b0df64aeacb15e2"
    },
    {
        "author": "康与之",
        "dynasty": "宋",
        "type": "诗",
        "rhythmic": "",
        "title": "严陵怀古",
        "preface": "",
        "paragraphs": [
            "建武中兴宝运开，股肱俱是济时才。",
            "汉家鼎祚如磐石，此老方图拂袖来。"
        ],
        "notes": "",
        "id": "27960241b364299a273b9d78e4dc9ed1"
    },
    {
        "author": "康与之",
        "dynasty": "宋",
        "type": "诗",
        "rhythmic": "",
        "title": "玉虹洞二首  其一",
        "preface": "",
        "paragraphs": [
            "睡起疏帘一半开，更无人迹过青苔。",
            "须臾苍狗风前变，雷雨驱潮出海来。"
        ],
        "notes": "",
        "id": "afbcb37ed89a9af84bd95133e17aeecd"
    },
    {
        "author": "康与之",
        "dynasty": "宋",
        "type": "诗",
        "rhythmic": "",
        "title": "玉虹洞二首  其二",
        "preface": "",
        "paragraphs": [
            "满山一夜风篁响，透屋三更月露寒。",
            "自掩残书推枕睡，江湖秋梦水云宽。"
        ],
        "notes": "",
        "id": "35b957803909048862c0f2af77cf7c11"
    },
    {
        "author": "康与之",
        "dynasty": "宋",
        "type": "诗",
        "rhythmic": "",
        "title": "诗一首",
        "preface": "",
        "paragraphs": [
            "越王山下千树梅，逐客年年走马来。",
            "寒玉满枝风色里，不受暖霭轻烟催。",
            "故人千里复万里，折香欲寄生徘徊。",
            "孤吟独醉常夜半，山月野风骑马回。"
        ],
        "notes": "",
        "id": "baa12a753e4c84e988029eb352cda65c"
    },
    {
        "author": "康与之",
        "dynasty": "宋",
        "type": "词",
        "rhythmic": "丑奴儿令・采桑子",
        "title": "",
        "preface": "",
        "paragraphs": [
            "红楼紫陌青春路，柳色皇州。",
            "月淡烟柔。",
            "袅袅亭亭不自由。",
            "旧时扶上雕鞍处，此地重游。",
            "总是新愁。",
            "柳自轻盈水自流。"
        ],
        "notes": "",
        "id": "294a827c615aabe4ec0aa664c4d5b6cf"
    },
    {
        "author": "康与之",
        "dynasty": "宋",
        "type": "词",
        "rhythmic": "丑奴儿令・采桑子",
        "title": "",
        "preface": "",
        "paragraphs": [
            "冯夷剪碎澄溪练，飞下同云。",
            "著地无痕。",
            "柳絮梅花处处春。",
            "山阴此夜明如昼，月满前村。",
            "莫掩溪门。",
            "恐有扁舟乘兴人。"
        ],
        "notes": "",
        "id": "dfed210dd8161636dd2897c3caa79c87"
    },
    {
        "author": "康与之",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "杨花飘尽。",
            "云压绿阴风乍定。",
            "帘幕闲垂。",
            "弄语千般燕子飞。",
            "小楼深静。",
            "睡起残妆犹未整。",
            "梦不成归。",
            "泪滴斑斑金缕衣。"
        ],
        "notes": "",
        "id": "b3cd8a78e8aeea8dbd14ae89d77dc63a"
    },
    {
        "author": "康与之",
        "dynasty": "宋",
        "type": "词",
        "rhythmic": "卖花声",
        "title": "",
        "preface": "",
        "paragraphs": [
            "愁拈断钗金。",
            "远信沈沈。",
            "秦筝调怨不成音。",
            "郎马不知何处也，楼外春深。",
            "好梦已难寻。",
            "夜夜馀衾。",
            "目穷千里正伤心。",
            "记得当初郎去路，绿树阴阴。"
        ],
        "notes": "",
        "id": "5711810749a8227e86332cc2d94af233"
    },
    {
        "author": "康与之",
        "dynasty": "宋",
        "type": "词",
        "rhythmic": "卖花声",
        "title": "",
        "preface": "",
        "paragraphs": [
            "蹙损远山眉。",
            "幽怨谁知。",
            "罗衾滴尽泪胭脂。",
            "夜过春寒愁未起，门外鸦啼。",
            "惆怅阻佳期。",
            "人在天涯。",
            "东风频动小桃枝。",
            "正是销魂时候也，撩乱花飞。"
        ],
        "notes": "",
        "id": "f34be7484f8d52fd0b4998a9bee3c9a5"
    },
    {
        "author": "康与之",
        "dynasty": "宋",
        "type": "词",
        "rhythmic": "卜算子",
        "title": "",
        "preface": "",
        "paragraphs": [
            "潮生浦口云，潮落津头树。",
            "潮本无心落又生，人自来还去。",
            "今古短长亭，送往迎来处。",
            "老尽东西南北人，亭下潮如故。"
        ],
        "notes": "",
        "id": "35ca2af06c2e334aa9c3133b72f788a6"
    },
    {
        "author": "康与之",
        "dynasty": "宋",
        "type": "词",
        "rhythmic": "喜迁莺",
        "title": "",
        "preface": "",
        "paragraphs": [
            "秋寒初劲。",
            "看云路雁来，碧天如镜。",
            "湘浦烟深，衡阳沙远，风外几行斜阵。",
            "回首塞门何处，故国关河重省。",
            "汉使老，认上林欲下，徘徊清影。",
            "江南烟水暝。",
            "声过小楼，烛暗金猊冷。",
            "送目鸣琴，裁诗挑锦，此恨此情无尽。",
            "梦想洞庭飞下，散入云涛千顷。",
            "过尽也，奈社陵人远，玉关无信。"
        ],
        "notes": "",
        "id": "1ab0022173d8447d83ff3a89c3e842d6"
    },
    {
        "author": "康与之",
        "dynasty": "宋",
        "type": "词",
        "rhythmic": "喜迁莺",
        "title": "",
        "preface": "",
        "paragraphs": [
            "腊残春早。",
            "正帘幕护寒，楼台清晓。",
            "宝运当千，佳辰馀五，嵩岳诞生元老。",
            "帝遣阜安宗社，人仰雍容廊庙。",
            "尽总道，是文章孔孟，勋庸周召。",
            "师表。",
            "方眷遇，鱼水君臣，须信从来少。",
            "玉带金鱼，朱颜绿鬓，占断世间荣耀。",
            "篆刻鼎彝将遍，整顿乾坤都了。",
            "愿岁岁，见柳梢青浅，梅英红小。"
        ],
        "notes": "",
        "id": "71516b8c77247641ebfea50da6b63a2b"
    },
    {
        "author": "康与之",
        "dynasty": "宋",
        "type": "词",
        "rhythmic": "失调名",
        "title": "",
        "preface": "",
        "paragraphs": [
            "玉楼人静。",
            "高卷疏帘情迥。"
        ],
        "notes": "",
        "id": "b92ddc41f7ac6c628cbd693cfa3d0cd4"
    },
    {
        "author": "康与之",
        "dynasty": "宋",
        "type": "词",
        "rhythmic": "应天长",
        "title": "",
        "preface": "",
        "paragraphs": [
            "管弦绣陌，灯火画桥，尘香旧时归路。",
            "肠断萧娘，旧日风帘映朱户。",
            "莺能舞，花解语。",
            "念后约、顿成轻负。",
            "缓雕佩、独自归来，凭栏情绪。",
            "楚岫在何处。",
            "香梦悠悠，花月更谁主。",
            "惆怅后期，空有鳞鸿寄纨素。",
            "枕前泪，窗外雨。",
            "翠幕冷、夜凉虚度。",
            "未应信、此度相思，寸肠千缕。"
        ],
        "notes": "",
        "id": "6d2eebd353b5bc185f6eccf8fe9b47c6"
    },
    {
        "author": "康与之",
        "dynasty": "宋",
        "type": "词",
        "rhythmic": "忆少年令・忆少年",
        "title": "",
        "preface": "",
        "paragraphs": [
            "双龙烛影，千门夜色，三五宴瑶台。",
            "舞蝶随香，飞蝉扑鬓，人自蕊宫来。",
            "太平箫鼓宸居晓，清漏玉壶催。",
            "步辇归时，绮罗生润，花上月徘徊。"
        ],
        "notes": "",
        "id": "e79fb6768cc559384009900f88546b8b"
    },
    {
        "author": "康与之",
        "dynasty": "宋",
        "type": "词",
        "rhythmic": "忆秦娥",
        "title": "",
        "preface": "",
        "paragraphs": [
            "春寂寞。",
            "长安古道东风恶。",
            "东风恶。",
            "胭脂满地，杏花零落。",
            "臂销不奈黄金约。",
            "天寒犹怯春衫薄。",
            "春衫薄。",
            "不禁珠泪，为君弹却。"
        ],
        "notes": "",
        "id": "fab71ce74e6da1980f770f0ce7adf712"
    },
    {
        "author": "康与之",
        "dynasty": "宋",
        "type": "词",
        "rhythmic": "感皇恩",
        "title": "",
        "preface": "",
        "paragraphs": [
            "一雨一番凉，江南秋兴。",
            "门掩苍苔锁寒径。",
            "红尘不到，尽日鸟啼人静。",
            "绿荷风已过，摇香柄。",
            "澹阴未解，园林清润。",
            "一片花飞堕红影。",
            "残书读尽，袖手高吟清咏。",
            "任从车马客，劳方寸。"
        ],
        "notes": "",
        "id": "c1c0f24ac18412f27e1d70cb69d327d9"
    },
    {
        "author": "康与之",
        "dynasty": "宋",
        "type": "词",
        "rhythmic": "曲游春",
        "title": "",
        "preface": "",
        "paragraphs": [
            "脸薄难藏泪，恨柳风，不与吹断行色。",
            "……但掩袖转面面啼红，无言应得。",
            "……哭得浑无气力。"
        ],
        "notes": "",
        "id": "429e57162015fcd4373f79b8fe3f96c9"
    },
    {
        "author": "康与之",
        "dynasty": "宋",
        "type": "词",
        "rhythmic": "望江南・忆江南",
        "title": "",
        "preface": "",
        "paragraphs": [
            "重阳日，四面雨垂垂。",
            "戏马台前泥拍肚，龙山路上水平脐。",
            "淹浸倒东篱。",
            "茱萸胖，黄菊湿齑齑。",
            "落帽孟嘉寻箬笠，漉巾陶令买蓑衣。",
            "都道不如归。"
        ],
        "notes": "",
        "id": "9c724325401a36017e65e8ae150f4681"
    },
    {
        "author": "康与之",
        "dynasty": "宋",
        "type": "词",
        "rhythmic": "杏花天",
        "title": "",
        "preface": "",
        "paragraphs": [
            "帝城柳色藏春絮。",
            "嫩绿满、游人归路。",
            "残红剩蕊留春住。",
            "无奈霏微细雨。",
            "南陌上、玉佩钿车，怅紫陌、青门日暮。",
            "黄昏院落人归去。",
            "犹有流莺对语。"
        ],
        "notes": "",
        "id": "e95157426e34422f0073c4c11827bb97"
    },
    {
        "author": "康与之",
        "dynasty": "宋",
        "type": "词",
        "rhythmic": "汉宫春",
        "title": "",
        "preface": "",
        "paragraphs": [
            "云海沈沈，峭寒收建章。",
            "雪残鳷鹊。",
            "华灯照夜，万井禁城行乐。",
            "春随鬓影，映参差、柳丝梅萼。",
            "丹禁杳，鳌峰对耸，三山上通寥廓。",
            "春衫绣罗香薄。",
            "步金莲影下，三千绰约。",
            "冰轮桂满，皓色冷浸楼阁。",
            "霓裳帝乐，奏升平、天风吹落。",
            "留凤辇、通宵宴赏，莫放漏声闲却。"
        ],
        "notes": "",
        "id": "e842fdc4f8034b70260f805793b89192"
    },
    {
        "author": "康与之",
        "dynasty": "宋",
        "type": "词",
        "rhythmic": "江城子",
        "title": "",
        "preface": "",
        "paragraphs": [
            "南溪二月雨初晴。",
            "四郊明。",
            "暖风轻。",
            "一雨一风，铺地落红英。",
            "枝上流莺啼劝我，春欲去，且留春。",
            "登临行乐慰闲情。",
            "过长亭。",
            "暮潮平。",
            "四面青芜，中是越王城。",
            "信马行吟归路晚，山簇簇，柳阴阴。"
        ],
        "notes": "",
        "id": "c604bfa67e5e488889e2679eab4f43f4"
    },
    {
        "author": "康与之",
        "dynasty": "宋",
        "type": "词",
        "rhythmic": "洞仙歌令・洞仙歌",
        "title": "",
        "preface": "",
        "paragraphs": [
            "若耶溪路。",
            "别岸花无数。",
            "欲敛娇红向人语。",
            "与绿荷、相倚恨，回首西风，波淼淼、三十六陂烟雨。",
            "新妆明照水，汀渚生香，不嫁东风被谁误。",
            "遣踟蹰、骚客意，千里绵绵，仙浪远、何处凌波微步。",
            "想南浦、潮生画桡归，正月晓风清，断肠凝伫。"
        ],
        "notes": "",
        "id": "0645a9304344243e728e87fac587cc3c"
    },
    {
        "author": "康与之",
        "dynasty": "宋",
        "type": "词",
        "rhythmic": "满庭芳",
        "title": "",
        "preface": "",
        "paragraphs": [
            "霜幕风帘，闲斋小户，素蟾初上雕笼。",
            "玉杯醽醁，还与可人同。",
            "古鼎沈烟篆细，玉笋破、橙橘香浓。",
            "梳妆懒，脂轻粉薄，约略淡眉峰。",
            "清新，歌几许，低随慢唱，语笑相供。",
            "道文书针线，今夜休攻。",
            "莫厌兰膏更继，明朝又、粉冗匆匆。",
            "酩酊也，冠儿未卸，先把被儿烘。"
        ],
        "notes": "",
        "id": "179f6e312ec16a4714621f97890040e7"
    },
    {
        "author": "康与之",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "恼杀行人，东风里、为谁啼血。",
            "正青春未老，流莺方歇。",
            "蝴蝶枕前颠倒梦，杏花枝上朦胧月。",
            "问天涯、何事苦关情，思离别。",
            "声一唤，肠千结。",
            "闽岭外，江南陌。",
            "正是堤杨柳，翠条堪折。",
            "镇日叮咛千百遍，只将一句频频说。",
            "道不如归去不如归，伤情切。"
        ],
        "notes": "",
        "id": "d7627a4464fa47c6e87fc1339f4d51c4"
    },
    {
        "author": "康与之",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "叹诗书万卷、致君人，番沈陆。",
            "……且置请缨封万户，径须卖剑酬黄犊。",
            "恸当年、寂寞贾长沙，伤时哭。"
        ],
        "notes": "",
        "id": "c6f37685d2c61a32d38d61bee32d131d"
    },
    {
        "author": "康与之",
        "dynasty": "宋",
        "type": "词",
        "rhythmic": "玉楼春令・玉楼春",
        "title": "",
        "preface": "",
        "paragraphs": [
            "青笺后约无凭据。",
            "误我碧桃花下语。",
            "谁将消息问刘郎，怅望玉溪溪上路。",
            "春来无限伤情绪。",
            "拟欲题红都寄与。",
            "东风吹落一庭花，手把新愁无写处。"
        ],
        "notes": "",
        "id": "9e8265a5a4c526cebe66c30cba7338fa"
    },
    {
        "author": "康与之",
        "dynasty": "宋",
        "type": "词",
        "rhythmic": "瑞鹤仙",
        "title": "",
        "preface": "",
        "paragraphs": [
            "薄寒罗袖怯。",
            "教小玉添香，被翻宫襭。",
            "兰缸半明灭。",
            "听几声归雁，一帘微月。",
            "情波恨叶。",
            "索新词、犹自怨别。",
            "梦回时、雪暖酥凝，掠鬓宝鸳钗折。",
            "凄切。",
            "纹窗描绣，旧谱寻棋，变成虚设。",
            "同心对结。",
            "重来是，甚时节。",
            "怅姑苏台上，征帆何许，隐隐遥山万叠。",
            "袖红绡、独立无言，偷弹泪血。"
        ],
        "notes": "",
        "id": "5ac44df02fd1f713c6bfdf8ef2ba785a"
    },
    {
        "author": "康与之",
        "dynasty": "宋",
        "type": "词",
        "rhythmic": "瑞鹤仙",
        "title": "",
        "preface": "",
        "paragraphs": [
            "瑞烟浮禁苑。",
            "正绛阙春回，新正方半。",
            "冰轮桂华满。",
            "溢花衢歌市，芙蓉开遍。",
            "龙楼两观。",
            "见银烛、星球有烂。",
            "卷珠帘、尽日笙歌，盛集宝钗金钏。",
            "堪羡。",
            "绮罗丛里，兰麝香中，正宜游玩。",
            "风柔夜暖。",
            "花影乱，笑声喧。",
            "闹蛾儿满路，成团打块，簇著冠儿斗转。",
            "喜皇都、旧日风光，太平再见。"
        ],
        "notes": "",
        "id": "43b1a59bb3d0ea139ef9bbc6dbe91c1a"
    },
    {
        "author": "康与之",
        "dynasty": "宋",
        "type": "词",
        "rhythmic": "瑞鹤仙令・临江仙",
        "title": "",
        "preface": "",
        "paragraphs": [
            "樱桃落尽春归去，蝶翻金粉双飞。",
            "子规啼恨小楼西。",
            "曲屏珠箔晚，惆怅卷金泥。",
            "门巷寂寥人去后，望残烟草低迷。",
            "闲寻旧曲玉笙悲。",
            "关山千里恨，云汉月重规。"
        ],
        "notes": "",
        "id": "f3c97e0f831a7721fa96177582c2455f"
    },
    {
        "author": "康与之",
        "dynasty": "宋",
        "type": "词",
        "rhythmic": "舞杨花",
        "title": "",
        "preface": "",
        "paragraphs": [
            "牡丹半坼初经雨，雕槛翠幕朝阳。",
            "娇困倚动风，羞谢了群芳。",
            "洗烟凝露向清晓，步瑶台、月底霓裳。",
            "轻笑淡拂宫黄。",
            "浅拟飞燕新妆。",
            "杨柳啼鸦昼永，正秋千庭馆，风絮池塘。",
            "三十六宫，簪艳粉浓香。",
            "慈宁玉殿庆清赏，占东君、谁比花王。",
            "良夜万烛荧煌。",
            "影里留住年光。"
        ],
        "notes": "",
        "id": "018ff4b126061b9699920242bf6a3e38"
    },
    {
        "author": "康与之",
        "dynasty": "宋",
        "type": "词",
        "rhythmic": "荷叶铺水面",
        "title": "",
        "preface": "",
        "paragraphs": [
            "春光艳冶，游人踏绿苔。",
            "千红万紫竞香开。",
            "暖风拂鼻籁，蓦地暗香透满怀。",
            "荼縻似锦裁。",
            "娇红间绿白，只怕迅速春回。",
            "误落在尘埃。",
            "折向鬓云间、金凤钗。"
        ],
        "notes": "",
        "id": "fc372efb41a05775aa6cd787daf68686"
    },
    {
        "author": "康与之",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "弱柳小腰身。",
            "双双蛾翠颦。"
        ],
        "notes": "",
        "id": "5acc3ab0ba0a383133834e5ab5fd05a5"
    },
    {
        "author": "康与之",
        "dynasty": "宋",
        "type": "词",
        "rhythmic": "菩萨蛮令・菩萨蛮",
        "title": "",
        "preface": "",
        "paragraphs": [
            "龙蟠虎踞金陵郡。",
            "古来六代豪华盛。",
            "缥凤不来游。",
            "台空江自流。",
            "下临全楚地。",
            "包举中原势。",
            "可惜草连天。",
            "晴郊狐兔眠。"
        ],
        "notes": "",
        "id": "eabc84e0468e5f4ad32804789a9e392a"
    },
    {
        "author": "康与之",
        "dynasty": "宋",
        "type": "词",
        "rhythmic": "菩萨蛮令・菩萨蛮",
        "title": "",
        "preface": "",
        "paragraphs": [
            "秦时宫殿咸阳里。",
            "千门万户连云起。",
            "复道互西东。",
            "不禁三月风。",
            "汉唐乘王气。",
            "万岁千秋计。",
            "毕竟是荒丘。",
            "荆榛满地愁。"
        ],
        "notes": "",
        "id": "6abf762290864b3753a59e2d03421da6"
    },
    {
        "author": "康与之",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "名与牡丹联谱，南珍独比江瑶。",
            "闽山入贡冠前朝。",
            "露叶风枝袅袅。",
            "香玉满苞仙液，绉红圆戚鲛绡。",
            "华清宫殿蜀山遥。",
            "一骑红尘失笑。"
        ],
        "notes": "",
        "id": "2d97de35074bdd01a91d447ad8f37ab8"
    },
    {
        "author": "康与之",
        "dynasty": "宋",
        "type": "词",
        "rhythmic": "诉衷情令",
        "title": "",
        "preface": "",
        "paragraphs": [
            "阿房废址汉荒丘。",
            "狐兔又群游。",
            "豪华尽成春梦，留下古今愁。",
            "君莫上，古原头。",
            "泪难收。",
            "夕阳西下，塞雁南飞，渭水东流。"
        ],
        "notes": "",
        "id": "1a7cbbdf8ad17307ba8f8785201bac47"
    },
    {
        "author": "康与之",
        "dynasty": "宋",
        "type": "词",
        "rhythmic": "诉衷情令",
        "title": "",
        "preface": "",
        "paragraphs": [
            "郁孤台上立多时。",
            "烟晚暮云低。",
            "山川城郭良是，回首昔人非。",
            "今古事，只堪悲。",
            "此心知。",
            "一尊芳酒，慷慨悲歌，月堕人归。"
        ],
        "notes": "",
        "id": "d4866cd0a2cf24163780dd2e706d501a"
    },
    {
        "author": "康与之",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "春又晚，风劲落红如剪。",
            "睡起绣床飞絮满，日长门半掩。",
            "不管离肠欲断，听尽梁间双燕。",
            "试上小楼还不见，楼前芳草远。"
        ],
        "notes": "",
        "id": "e7ec1fe9e41125c269d8f658bb80e5fe"
    },
    {
        "author": "康与之",
        "dynasty": "宋",
        "type": "词",
        "rhythmic": "采桑子",
        "title": "",
        "preface": "",
        "paragraphs": [
            "晚来一霎风兼雨，洗尽炎光。",
            "理罢笙篁。",
            "却对菱花淡淡妆。",
            "绛绡缕薄冰肌莹，雪腻酥香。",
            "笑语檀郎。",
            "今夜纱厨枕簟凉。"
        ],
        "notes": "",
        "id": "691bc280b18602e0181b882c7b53708a"
    },
    {
        "author": "康与之",
        "dynasty": "宋",
        "type": "词",
        "rhythmic": "金菊对芙蓉",
        "title": "",
        "preface": "",
        "paragraphs": [
            "梧叶飘黄，万山空翠，断霞流水争辉。",
            "正金风西起，海燕东归。",
            "凭栏不见南来雁，望故人、消息迟迟。",
            "木樨开后，不应误我，好景良时。",
            "只念独守孤帏。",
            "把枕前嘱付，一旦分飞。",
            "上秦楼游赏，酒殢花迷。",
            "谁知别后相思苦，悄为伊、瘦损香肌。",
            "花前月下，黄昏院落，珠泪偷垂。"
        ],
        "notes": "",
        "id": "5a3ebb43d564ba04875cdd65890a06ea"
    },
    {
        "author": "康与之",
        "dynasty": "宋",
        "type": "词",
        "rhythmic": "长相思",
        "title": "",
        "preface": "",
        "paragraphs": [
            "南高峰。",
            "北高峰。",
            "一片湖光烟霭中。",
            "春来愁杀侬。",
            "郎意浓。",
            "妾意浓。",
            "油壁车轻郎马骢。",
            "相逢九里松。"
        ],
        "notes": "",
        "id": "29252bb342e1e7d18ca478c7834c9381"
    },
    {
        "author": "康与之",
        "dynasty": "宋",
        "type": "词",
        "rhythmic": "风入松",
        "title": "",
        "preface": "",
        "paragraphs": [
            "画桥流水欲平阑。",
            "雨后青山。",
            "去年芳草今年恨，恨香车、不逐雕鞍。",
            "红杏墙头院落，绿杨楼外秋千。",
            "谢娘别后忆前欢。",
            "泪滴春衫。",
            "柔荑共折香红处，劝东风、且与流连。",
            "早是相思瘦损，梅花谢了春寒。"
        ],
        "notes": "",
        "id": "72a20cedb924cafcc8078bedb063a45b"
    },
    {
        "author": "康与之",
        "dynasty": "宋",
        "type": "词",
        "rhythmic": "风入松",
        "title": "",
        "preface": "",
        "paragraphs": [
            "碧苔满地衬残红。",
            "绿树阴浓。",
            "晓莺啼破眉心事，旧愁新恨重重。",
            "翠黛不忺重扫，佳时每恨难同。",
            "花开花谢任东风。",
            "此恨无穷。",
            "梦魂拟逐杨花去，殢人休下帘栊。",
            "要见只凭清梦，几时真个相逢。"
        ],
        "notes": "",
        "id": "6f4d265231bcb99157c17cbe78d12491"
    },
    {
        "author": "康与之",
        "dynasty": "宋",
        "type": "词",
        "rhythmic": "风入松",
        "title": "",
        "preface": "",
        "paragraphs": [
            "一宵风雨送春归。",
            "绿暗红稀。",
            "画楼整日无人到，与谁同拈花枝。",
            "门外蔷薇开也，枝头梅子酸时。",
            "玉人应是数归期。",
            "翠敛愁眉。",
            "塞鸿不到双鱼远，叹楼前、流水难西。",
            "新恨欲题红叶，东风满院花飞。"
        ],
        "notes": "",
        "id": "829372e4fff20c99e141709877cf4777"
    },
    {
        "author": "康与之",
        "dynasty": "宋",
        "type": "词",
        "rhythmic": "风流子",
        "title": "",
        "preface": "",
        "paragraphs": [
            "结客少年场。",
            "繁华梦，当日赏风光。",
            "红灯九街，买移花市，画楼十里，特地梅妆。",
            "醉魂荡，龙跳撝万字，鲸饮吸三江。",
            "娇随钿车，玉骢南陌，喜摇双桨，红袖横塘。",
            "天涯归期阻，衡阳雁不到，路隔三湘。",
            "难见谢娘诗好，苏小歌长。",
            "漫自惜鸾胶，朱弦何在，暗藏罗结，红绶消香。",
            "歌罢泪沾宫锦，襟袖淋浪。"
        ],
        "notes": "",
        "id": "7531fa60139f1fe261b5a1853fb60c28"
    },
    {
        "author": "康与之",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "解将天上千年艳，换得人间九日黄。"
        ],
        "notes": "",
        "id": "01c377153e1b4612ff02ce69c566ee58"
    }
]