[
    {
        "author": "杜安世",
        "dynasty": "宋",
        "type": "词",
        "rhythmic": "丑奴儿・采桑子",
        "title": "",
        "preface": "",
        "paragraphs": [
            "樱桃谢了梨花发，红白相催。",
            "燕子归来。",
            "几处风帘绣户开。",
            "人生乐事知多少，且酌金杯。",
            "管咽声哀。",
            "慢引萧娘舞一回。"
        ],
        "notes": "",
        "id": "90a317c961b8feac19df4bb0e2148d96"
    },
    {
        "author": "杜安世",
        "dynasty": "宋",
        "type": "词",
        "rhythmic": "两同心",
        "title": "",
        "preface": "",
        "paragraphs": [
            "巍巍剑外，寒霜覆林枝。",
            "望衰柳、尚色依依。",
            "暮天静、雁阵高飞。",
            "入碧云际。",
            "江山秋色，遣客心悲。",
            "蜀道巇崄行迟。",
            "瞻京都迢递。",
            "听巴峡、数声猿啼。",
            "惟独个、未有归计。",
            "谩空怅望，每每无言，独对斜晖。"
        ],
        "notes": "",
        "id": "bf08e8c3a53bda9893e02d40e674bf61"
    },
    {
        "author": "杜安世",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "遍地残花庭院静，流莺对对相过。",
            "万条风柳间婆娑。",
            "樱桃初弄色，萱草自成窠。",
            "早是芳菲时节晚，追游期会无多。",
            "眉山敛翠近秋波。",
            "日长初睡起，愁与病相和。"
        ],
        "notes": "",
        "id": "b91901336c46b5bd3f80fe64b3f9c38f"
    },
    {
        "author": "杜安世",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "太史占天云物好，初阳律合黄锺。",
            "日缠南极北郊风。",
            "雪花先柳絮，飞舞透帘栊。",
            "圣运时和兼岁稔，歌欢处处皆同。",
            "簪声相庆晓光中。",
            "金炉红兽炭，一举寿杯空。"
        ],
        "notes": "",
        "id": "cfefb278dc17aca1711f68599ba71868"
    },
    {
        "author": "杜安世",
        "dynasty": "宋",
        "type": "词",
        "rhythmic": "凤栖梧",
        "title": "",
        "preface": "",
        "paragraphs": [
            "新月羞光影庭树，窗外芭蕉，数点黄昏雨。何事秋来无意绪，玉容寂寞双眉聚。",
            "一点银釭扃绣户，莎砌寒蛩，历历啼声苦。孤枕夜长君信否，披衣顒坐魂飞去。"
        ],
        "notes": "",
        "id": "425357afc491ac1dd3fbf634c1cb9600"
    },
    {
        "author": "杜安世",
        "dynasty": "宋",
        "type": "词",
        "rhythmic": "凤栖梧",
        "title": "",
        "preface": "",
        "paragraphs": [
            "闲把浮生细思算，百岁光阴，梦里销除半。白首为郎休浩叹，偷安自喜身强健。",
            "多少英贤裨圣旦，一个非才，深谢容疏懒。席上清歌珠一串，莫教欢会轻分散。"
        ],
        "notes": "",
        "id": "d2085d6bc63350976401736f80a6754b"
    },
    {
        "author": "杜安世",
        "dynasty": "宋",
        "type": "词",
        "rhythmic": "凤栖梧",
        "title": "",
        "preface": "",
        "paragraphs": [
            "别浦迟留恋清浅，菱蔓荷花，尽日妨钩线。向晚澄江静如练，风送归帆飞似箭。",
            "鸥鹭相将是家眷，坐对云山，一任炎凉变。定是寰区又清宴，不见龙骧波上战。"
        ],
        "notes": "",
        "id": "4c2f6c9b358f3880cb1d116148a11ee1"
    },
    {
        "author": "杜安世",
        "dynasty": "宋",
        "type": "词",
        "rhythmic": "凤栖梧",
        "title": "",
        "preface": "",
        "paragraphs": [
            "任在芦花最深处，浪静风恬，又泛轻舟去。去到滩头遇俦侣，散唱狂歌鱼未取。",
            "不把身心干时务，一副轮竿，莫笑闲家具。待拟观光佐明主，将甚医他民病苦。"
        ],
        "notes": "",
        "id": "ecb2347d6e5ae6d45563ba65e0e9ebd2"
    },
    {
        "author": "杜安世",
        "dynasty": "宋",
        "type": "词",
        "rhythmic": "凤栖梧",
        "title": "",
        "preface": "",
        "paragraphs": [
            "秋日楼台在空际，画角声沈，历历寒更起。深院黄昏人独自，想伊遥共伤前事。",
            "懊恼当初无算计，些子欢娱，多少凄凉味。相去江山千万里，一回东望心如醉。"
        ],
        "notes": "",
        "id": "39760d4e94f22f96be2449399450a730"
    },
    {
        "author": "杜安世",
        "dynasty": "宋",
        "type": "词",
        "rhythmic": "凤栖梧",
        "title": "",
        "preface": "",
        "paragraphs": [
            "惆怅留春留不住，欲到清和，背我堂堂去。飞絮落花和细雨，凄凉庭院流莺度。",
            "更被闲愁相赚误，梦断高唐，回首桃源路。一饷沈吟无意绪，分明往事今何处。"
        ],
        "notes": "",
        "id": "b344de96c55339158d2853fb853cfa90"
    },
    {
        "author": "杜安世",
        "dynasty": "宋",
        "type": "词",
        "rhythmic": "凤栖梧",
        "title": "",
        "preface": "",
        "paragraphs": [
            "闲上江楼初雨过，满袖清风，微散谁知我。莲脸佳人颜未破，沙洲两两鸳鸯卧。",
            "时有渔歌相应和，叠秀危横，黛拨山千朵。一片凄凉无计那，离愁还有些些个。"
        ],
        "notes": "",
        "id": "c0cf459499b49067ea1c44b1480e92d6"
    },
    {
        "author": "杜安世",
        "dynasty": "宋",
        "type": "词",
        "rhythmic": "凤栖梧",
        "title": "",
        "preface": "",
        "paragraphs": [
            "池上新秋帘幕卷，菡萏娇红，鉴里西施面。衰柳摇风尚柔软，眠沙鸂鶒临清浅。",
            "新翻归翅云间燕，满地槐花，尽日蝉声乱。独倚阑干暮山远，一场寂寞无人见。"
        ],
        "notes": "",
        "id": "17fee17e676287307e93945a3ef760e8"
    },
    {
        "author": "杜安世",
        "dynasty": "宋",
        "type": "词",
        "rhythmic": "凤栖梧",
        "title": "",
        "preface": "",
        "paragraphs": [
            "整顿云鬟初睡起，庭院无风，尽日帘垂地。画阁巢新燕声喜，杨花狂散无拘系。",
            "近来早是添憔悴，金缕衣宽，赛过宫腰细。苒苒光阴似流水，春残莺老人千里。"
        ],
        "notes": "",
        "id": "637dd0937cdf0288cce51ee3294d578e"
    },
    {
        "author": "杜安世",
        "dynasty": "宋",
        "type": "词",
        "rhythmic": "凤衔杯",
        "title": "",
        "preface": "",
        "paragraphs": [
            "留花不住怨花飞。",
            "向南园、情绪依依。",
            "可惜倚红斜白、一枝枝。",
            "经宿雨、暮江披。",
            "凭朱槛，把金卮。",
            "对芳丛、惆怅多时。",
            "何况旧欢新恨、阻心期。",
            "空满眼、是相思。"
        ],
        "notes": "",
        "id": "a2b21b582b072ae5276f9737f72293dc"
    },
    {
        "author": "杜安世",
        "dynasty": "宋",
        "type": "词",
        "rhythmic": "凤衔杯",
        "title": "",
        "preface": "",
        "paragraphs": [
            "人生不似月初圆。",
            "叹分飞、容易经年。",
            "凄惨断云片雨、□□□。",
            "□□□、□□□。",
            "金钵小，玉槽悭。",
            "想至今、谁为相怜。",
            "多少旧欢往事、一潸然。",
            "空牵惹、病缠绵。"
        ],
        "notes": "",
        "id": "239d61736513d9d43d8aa6290f1e41bc"
    },
    {
        "author": "杜安世",
        "dynasty": "宋",
        "type": "词",
        "rhythmic": "剔银灯",
        "title": "",
        "preface": "",
        "paragraphs": [
            "好事争如不遇。",
            "可惜许、多情相误。",
            "月下风前，偷期窃会，共把衷肠分付。",
            "尤云殢雨。",
            "正缱绻、朝朝暮暮。",
            "无奈别离情绪。",
            "和酒病、双眉长聚。",
            "往事凄凉，佳音迢递，似此因缘谁做。",
            "洞云深处。",
            "暗回首、落花飞絮。"
        ],
        "notes": "",
        "id": "f29451b469f35f1585465e2807f10091"
    },
    {
        "author": "杜安世",
        "dynasty": "宋",
        "type": "词",
        "rhythmic": "剔银灯",
        "title": "",
        "preface": "",
        "paragraphs": [
            "夜永衾寒梦觉。",
            "翠屏共、绣帏灯照。",
            "就枕思量，离多会少。",
            "孤负小欢轻笑。",
            "风流争表。",
            "空惹尽、一生烦恼。",
            "写遍香笺，分剖鳞翼，路遥难到。",
            "泪眼愁肠，朝朝暮暮，去便不知音耗。",
            "终须拼了。",
            "别选个、如伊才调。"
        ],
        "notes": "",
        "id": "24eedb6d2032dba2442c6ae7b13d3e82"
    },
    {
        "author": "杜安世",
        "dynasty": "宋",
        "type": "词",
        "rhythmic": "剔银灯",
        "title": "",
        "preface": "",
        "paragraphs": [
            "昨夜一场风雨。",
            "催促牡丹归去。",
            "孙武宫中，石崇楼下，多情怎生为主。",
            "真疑洛浦。",
            "云水算、杳无重数。",
            "独倚阑干凝伫。",
            "香片乱沾尘土。",
            "争似当初，不曾相见，免恁恼人肠肚。",
            "绿丛无语。",
            "空留得、宝刀翦处。"
        ],
        "notes": "",
        "id": "583436cbf22951852de1e69758d61a4a"
    },
    {
        "author": "杜安世",
        "dynasty": "宋",
        "type": "词",
        "rhythmic": "卜算子",
        "title": "",
        "preface": "",
        "paragraphs": [
            "尊前一曲歌。",
            "歌里千重意，才欲歌时泪已流，恨应更、多於泪。",
            "试问缘何事。",
            "不语如痴醉。",
            "我亦情多不忍闻，怕和我、成憔悴。"
        ],
        "notes": "",
        "id": "1b2e0e9891163c8219eacc370b43ca87"
    },
    {
        "author": "杜安世",
        "dynasty": "宋",
        "type": "词",
        "rhythmic": "卜算子",
        "title": "",
        "preface": "",
        "paragraphs": [
            "深院花铺地。",
            "淡淡阴天气。",
            "水榭风亭朱明景，又别是、愁情味。",
            "有情奈无计。",
            "漫惹成憔悴。",
            "欲把罗巾暗传寄。",
            "细认取、斑点泪。"
        ],
        "notes": "",
        "id": "0139dae4dd03da03b32f116253d53232"
    },
    {
        "author": "杜安世",
        "dynasty": "宋",
        "type": "词",
        "rhythmic": "合欢带",
        "title": "",
        "preface": "",
        "paragraphs": [
            "楼台高下玲珑。",
            "斗芳草、绿阴浓。",
            "芍药孤栖香艳晚，见樱桃、万颗初红。",
            "巢喧乳燕，珠帘镂曳，满户香风。",
            "罩纱帏、象床屏枕，昼眠才似朦胧。",
            "起来无语更兼慵。",
            "念分明、事成空。",
            "被你厌厌牵系我，怪纤腰、绣带宽松。",
            "春来早是，分飞两处，长恨西东。",
            "到如今、扇移明月，簟铺寒浪与谁同。"
        ],
        "notes": "",
        "id": "7224496901a63690e5b0907861007877"
    },
    {
        "author": "杜安世",
        "dynasty": "宋",
        "type": "词",
        "rhythmic": "喜迁莺",
        "title": "",
        "preface": "",
        "paragraphs": [
            "花不尽，柳无穷。",
            "应与我心同。",
            "觥船一棹百分空。",
            "何处不相逢。",
            "朱弦悄。",
            "知音少。",
            "天若有情应老。",
            "劝君看取利名场。",
            "今古梦忙忙。"
        ],
        "notes": "",
        "id": "357f0761f4e35c5bb0d4c102fbd8e985"
    },
    {
        "author": "杜安世",
        "dynasty": "宋",
        "type": "词",
        "rhythmic": "安公子",
        "title": "",
        "preface": "",
        "paragraphs": [
            "又是春将半。",
            "杏花零落闲庭院。",
            "天气有时阴淡淡，绿杨轻软。",
            "连画阁、绣帘半卷。",
            "招新燕。",
            "残黛敛、独倚阑干遍。",
            "暗思前事，月下风流，狂踪无限。",
            "惜恐莺花晚。",
            "更堪容易相抛远。",
            "离恨结成心上病，几时消散。",
            "空际有、断云片片。",
            "遥峰暖。",
            "闻杜宇、终日哀啼怨。",
            "暮烟芳草，写望迢迢，甚时重见。"
        ],
        "notes": "",
        "id": "f828d653f23de4cbad8e30e22d40065c"
    },
    {
        "author": "杜安世",
        "dynasty": "宋",
        "type": "词",
        "rhythmic": "少年游",
        "title": "",
        "preface": "",
        "paragraphs": [
            "小楼归燕又黄昏。",
            "寂寞锁高门。",
            "轻风细雨，惜花天气，相次过春分。",
            "画堂无绪，初燃绛蜡，罗帐掩馀薰。",
            "多情不解怨王孙。",
            "任薄幸、一从君。"
        ],
        "notes": "",
        "id": "aaf3d0a05de6d6109736de361fe04bf6"
    },
    {
        "author": "杜安世",
        "dynasty": "宋",
        "type": "词",
        "rhythmic": "少年游",
        "title": "",
        "preface": "",
        "paragraphs": [
            "小轩深院是秋时。",
            "风叶堕高枝。",
            "疏帘静永，薄帷清夜，暑退觉寒微。",
            "凄凉天气离愁意，音书杳难期。",
            "多情成病不须医。",
            "更憔悴、转寻思。"
        ],
        "notes": "",
        "id": "b598a7858ada792e1068468a4f6a81ff"
    },
    {
        "author": "杜安世",
        "dynasty": "宋",
        "type": "词",
        "rhythmic": "山亭柳",
        "title": "",
        "preface": "",
        "paragraphs": [
            "晓来风雨，万花飘落。",
            "叹韶光虚过。",
            "却芳草萋萋，映楼台、淡烟漠漠。",
            "纷纷絮飞院宇，燕子过朱阁。",
            "玉容淡妆添寂寞。",
            "檀郎孤愿太情薄。",
            "数归期，绝信约。",
            "暗添春宵恨，平康恣迷欢乐。",
            "时时闷饮绿醑，甚转转、思量著。"
        ],
        "notes": "",
        "id": "ba93da350dae7d6bcc09d6e84bdc900c"
    },
    {
        "author": "杜安世",
        "dynasty": "宋",
        "type": "词",
        "rhythmic": "巫山一段云",
        "title": "",
        "preface": "",
        "paragraphs": [
            "笑拟条风戏，装迟谷雨催。",
            "彩云飞下柳楼台。",
            "千朵一时开。",
            "惜恐尘埃染，惊疑紫府来。",
            "有时香喷入人怀。",
            "魂断客徘徊。"
        ],
        "notes": "",
        "id": "815356ac6b3ef0f2e5fc5484ab3ec32b"
    },
    {
        "author": "杜安世",
        "dynasty": "宋",
        "type": "词",
        "rhythmic": "忆汉月",
        "title": "",
        "preface": "",
        "paragraphs": [
            "红杏一枝遥见。",
            "凝露粉愁香怨。",
            "吹开吹谢任春风，恨流莺、不能拘管。",
            "曲池连夜雨，绿水上、碎红千片。",
            "直拟移来向深院。",
            "任凋零、不孤双眼。"
        ],
        "notes": "",
        "id": "5e724a2cf160defd4039a8274bee590b"
    },
    {
        "author": "杜安世",
        "dynasty": "宋",
        "type": "词",
        "rhythmic": "惜春令",
        "title": "",
        "preface": "",
        "paragraphs": [
            "今夕重阳秋意深。",
            "篱边散、嫩菊开金。",
            "万里霜天林叶坠，萧索动离心。",
            "臂上茱萸新。",
            "似旧年、堪赏光阴。",
            "百盏香醑且酬身。",
            "牛山会难寻。"
        ],
        "notes": "",
        "id": "3748b236fb67d0692947a428d322cd12"
    },
    {
        "author": "杜安世",
        "dynasty": "宋",
        "type": "词",
        "rhythmic": "惜春令",
        "title": "",
        "preface": "",
        "paragraphs": [
            "春梦无凭犹懒起。",
            "银烛尽、画帘低垂。",
            "小庭杨柳黄金翠，桃脸两三枝。",
            "妆阁慵梳洗。",
            "闷无绪、玉箫抛掷。",
            "絮飘纷纷人疏远，空对日迟迟。"
        ],
        "notes": "",
        "id": "9a0e662f8241249effbd2341e521706a"
    },
    {
        "author": "杜安世",
        "dynasty": "宋",
        "type": "词",
        "rhythmic": "更漏子",
        "title": "",
        "preface": "",
        "paragraphs": [
            "庭远途程。",
            "算万山千水，路入神京。",
            "暖日春郊，绿柳红杏，香迳舞燕流莺。",
            "客馆悄悄闲庭，堪惹旧恨深。",
            "有多少驱驱，蓦岭涉水，枉费身心。",
            "思想厚利高名。",
            "谩惹得忧烦，枉度浮生。",
            "幸有青松，白云深洞，清闲且乐升平。",
            "长是宦游羁思，别离泪满襟。",
            "望江乡踪迹，旧游题书，尚自分明。"
        ],
        "notes": "",
        "id": "3379d342428d279b41e6222fed220c65"
    },
    {
        "author": "杜安世",
        "dynasty": "宋",
        "type": "词",
        "rhythmic": "更漏子",
        "title": "",
        "preface": "",
        "paragraphs": [
            "镂金环，连玉珥。",
            "颗颗蚌蛤相缀。",
            "偎粉面，映莲腮。",
            "露浓花正开。",
            "冷光凝，员影重。",
            "几度偷期摇动。",
            "山枕上，恐人知。",
            "摘嫌纤手迟。"
        ],
        "notes": "",
        "id": "3fec2467a3eaa0fc5118bc4b409e39a1"
    },
    {
        "author": "杜安世",
        "dynasty": "宋",
        "type": "词",
        "rhythmic": "更漏子",
        "title": "",
        "preface": "",
        "paragraphs": [
            "脸如花，花不笑。",
            "双脸胜花能笑。",
            "肌似玉，玉非温。",
            "肌温胜玉温。",
            "既相逢，情不重。",
            "何似当初休共。",
            "情既重，却分飞。",
            "争如不见伊。"
        ],
        "notes": "",
        "id": "02365d84df3f64c9469b0b85c5593c01"
    },
    {
        "author": "杜安世",
        "dynasty": "宋",
        "type": "词",
        "rhythmic": "更漏子",
        "title": "",
        "preface": "",
        "paragraphs": [
            "雪肌轻，花脸薄。",
            "愁困不忺梳掠。",
            "眉翠袅，眼波长。",
            "偎人言语香。",
            "看难厌，怜不足。",
            "苦恨别离何速。",
            "珠树远，彩鸾孤。",
            "今生重见无。"
        ],
        "notes": "",
        "id": "08342a0a12a0b12f6e4eaa790ecb761e"
    },
    {
        "author": "杜安世",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "养花天气近清明。",
            "丝雨酿寒轻。",
            "满眼春工如绣。",
            "消磨不尽离情。",
            "行行又宿，小桃旧坞，芳草邮亭。",
            "唤起两眉新恨。",
            "绿杨深处啼莺。"
        ],
        "notes": "",
        "id": "28e487ea1f65f9c3edcdc9fe1be59292"
    },
    {
        "author": "杜安世",
        "dynasty": "宋",
        "type": "词",
        "rhythmic": "朝玉阶・朝天子",
        "title": "",
        "preface": "",
        "paragraphs": [
            "帘卷春寒小雨天。",
            "牡丹花落尽，悄庭轩。",
            "高空双燕舞翩翩。",
            "无风轻絮坠，暗苔钱。",
            "拟将幽怨写香笺。",
            "中心多少事，语难传。",
            "思量真个恶因缘。",
            "那堪长梦见，在伊边。"
        ],
        "notes": "",
        "id": "ac9964c660af77108921cb09c8ad559e"
    },
    {
        "author": "杜安世",
        "dynasty": "宋",
        "type": "词",
        "rhythmic": "朝玉阶・朝天子",
        "title": "",
        "preface": "",
        "paragraphs": [
            "春色欺人拂眼清。",
            "柳条绿丝软，雪花轻。",
            "黄金才钺掩银屏。",
            "阴沈深院静，语娇莺。",
            "美人春困宝钗横。",
            "惜花芳态，泪盈盈。",
            "风流何处最多情。",
            "千金一笑，须信倾城。"
        ],
        "notes": "",
        "id": "c41af0978bce74de5a025079bf5374ce"
    },
    {
        "author": "杜安世",
        "dynasty": "宋",
        "type": "词",
        "rhythmic": "杜韦娘",
        "title": "",
        "preface": "",
        "paragraphs": [
            "暮春天气，莺老燕子忙如织。",
            "间嫩叶题诗哨梅小，乍遍水、新萍圆碧。",
            "初牡丹谢了，秋千搭起，垂杨暗锁深深陌。",
            "暖风轻，尽日闲把、榆钱乱掷。",
            "恨寂寂。",
            "芳容衰减，顿敧玳枕困无力。",
            "为少年、狂荡恩情薄，尚未有、归来消息。",
            "想当初、凤侣鸳俦，唤作平生，更不轻离拆。",
            "倚朱扉，泪眼滴损、红绡数尺。"
        ],
        "notes": "",
        "id": "acff770d98ea6540d4d95a2bb7279760"
    },
    {
        "author": "杜安世",
        "dynasty": "宋",
        "type": "词",
        "rhythmic": "河满子",
        "title": "",
        "preface": "",
        "paragraphs": [
            "柳嫩不禁摇动，梅残尽任飘零。",
            "雨馀天气来深院，向阳纤草重青。",
            "寂寞小桃初绽，两三枝上红英。",
            "又见云中归雁，嗈嗈断续和鸣。",
            "年年依旧无情绪，镇长冷落银屏。",
            "不语闲寻往事，微风频动帘旌。"
        ],
        "notes": "",
        "id": "abdd61abcabbe4dd3b72a6e2b46dab93"
    },
    {
        "author": "杜安世",
        "dynasty": "宋",
        "type": "词",
        "rhythmic": "河满子",
        "title": "",
        "preface": "",
        "paragraphs": [
            "细雨裛开红杏，新妆粉面鲜明。",
            "东君何事交来早，更无绿叶同荣。",
            "独倚青楼吟赏，目前无限轻盈。",
            "命薄不依栏槛，或占郊坰。",
            "清香繁艳真堪爱，枉教寂寞凋零。",
            "相次牡丹芍药，王孙谁道多情。"
        ],
        "notes": "",
        "id": "a77e18c7920572696aa7c2cbf0b7cef2"
    },
    {
        "author": "杜安世",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "横画功夫想未全。",
            "双双文彩羽仪鲜。",
            "和鸣偕老是天然。",
            "暮雨并深流细草，暖风交颈傍清涟。",
            "羡他真个好因缘。"
        ],
        "notes": "",
        "id": "8f9fc91f8d9507d29e270c091d5eda19"
    },
    {
        "author": "杜安世",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "模样偏宜掌上怜。",
            "云如双鬓玉如颜。",
            "身材轻妙眼儿单。",
            "幽会未成双怅望，深情欲诉两艰难。",
            "空教魂梦到巫山。"
        ],
        "notes": "",
        "id": "e68581793e4c077cbf8594efdfe00646"
    },
    {
        "author": "杜安世",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "帘外微风。",
            "云雨回踪。",
            "银釭烬冷锦帏中。",
            "枕上深盟，年少心事，陡顿成空。",
            "岭外白头翁。",
            "到没由逢。",
            "一床鸳被叠香红。",
            "明月满庭花似绣，闷不见虫虫。"
        ],
        "notes": "",
        "id": "7ea7b92655c40558c5dce9d24c6ceb66"
    },
    {
        "author": "杜安世",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "又是春暮。",
            "落花飞絮。",
            "子规啼尽断肠声，秋千庭院，红旗彩索，淡烟疏雨。",
            "念念相思苦。",
            "黛眉长聚。",
            "碧池惊散睡鸳鸯，当初容易分飞去。",
            "恨孤儿欢侣。"
        ],
        "notes": "",
        "id": "353aeb6ae3b32dc24e97ff39fc5dd899"
    },
    {
        "author": "杜安世",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "后约无凭。",
            "往事堪惊。",
            "秋蛩永夜绕床鸣。",
            "展转寻思求好梦，还又难成。",
            "愁思若浮云。",
            "消尽重生。",
            "佳人何处独盈盈。",
            "可惜一天无用月，照空为谁明。"
        ],
        "notes": "",
        "id": "ea893dc9b544fde8203d6403526e1e4d"
    },
    {
        "author": "杜安世",
        "dynasty": "宋",
        "type": "词",
        "rhythmic": "渔家傲",
        "title": "",
        "preface": "",
        "paragraphs": [
            "每到春来长如病。",
            "玉容瘦与薄妆称。",
            "不惯被人抛掷。",
            "思当本。",
            "奈向后期全无定。",
            "早是厌厌愁欲凝。",
            "花间众禽愁难听。",
            "天赋多情翻成恨。",
            "有谁问。",
            "花屏一点炉烟暝。"
        ],
        "notes": "",
        "id": "ac771694621ca8b476826d6b6a14e8ea"
    },
    {
        "author": "杜安世",
        "dynasty": "宋",
        "type": "词",
        "rhythmic": "渔家傲",
        "title": "",
        "preface": "",
        "paragraphs": [
            "疏雨才收淡泞天。",
            "微云绽处月婵娟。",
            "寒雁一声人正远。",
            "添幽怨。",
            "那堪往事思量遍。",
            "谁道绸缪两意坚。",
            "水萍风絮不相缘。",
            "舞鉴鸾肠虚寸断。",
            "芳容变。",
            "好将憔悴教伊见。"
        ],
        "notes": "",
        "id": "d0d43e770be4b71b1366d9011118b904"
    },
    {
        "author": "杜安世",
        "dynasty": "宋",
        "type": "词",
        "rhythmic": "渔家傲",
        "title": "",
        "preface": "",
        "paragraphs": [
            "微雨初收月映云。",
            "巢栖燕子欲黄昏。",
            "花片不飞风力困。",
            "春色尽。",
            "蜡梅枝上樱□嫩。",
            "谁撼金环锁深洞。",
            "薰馀乍厌锦衾温。",
            "消灭玉肌谁与问。",
            "朱明近。",
            "日长无事添闲闷。"
        ],
        "notes": "",
        "id": "fb783278cd8d6ad22e2d904326411e05"
    },
    {
        "author": "杜安世",
        "dynasty": "宋",
        "type": "词",
        "rhythmic": "燕归梁",
        "title": "",
        "preface": "",
        "paragraphs": [
            "风摆红绦卷画帘。",
            "宝鉴慵拈。",
            "日高梳洗几时忺。",
            "金盆水，弄纤纤。",
            "髻云松亸衣斜褪，和娇懒、瘦岩岩。",
            "离愁更被宿酲兼。",
            "空赢得，病厌厌。"
        ],
        "notes": "",
        "id": "54820d6871e0fb5b9b68979f87948a0e"
    },
    {
        "author": "杜安世",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "三月初三春渐老。",
            "遍地残花风暗扫。",
            "命俦啸侣拥笙歌，临水泛觞游宴好。",
            "浮利浮名何足道。",
            "丽景芳时须笑傲。",
            "今年不似去年欢，云海路长天杳杳。"
        ],
        "notes": "",
        "id": "02c0c3e5314d8def00f7d5353ca29e01"
    },
    {
        "author": "杜安世",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "春景抛人无处问。",
            "多谢石榴花又喷。",
            "茜罗揉出碎英繁，红蜡缕成香萼润。",
            "血色新裙羞莫近。",
            "密叶柔条相间衬。",
            "雨馀寂寞假山傍，乡国尚遥西海信。"
        ],
        "notes": "",
        "id": "58f788356f99d4efc5c4d7d7de07bd61"
    },
    {
        "author": "杜安世",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "纶命忽从天上至。",
            "便绾兵权辞漕计。",
            "汉廷起草旧郎官，蜀部坐筹新将帅。",
            "红旆碧幢春色里。",
            "娇马嘶风花片坠。",
            "送行今日短亭中，恼乱故人须尽醉。"
        ],
        "notes": "",
        "id": "52b0c46cbef1c1e391da1a94d92ba6a0"
    },
    {
        "author": "杜安世",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "三月牡丹呈艳态。",
            "壮观人间春世界。",
            "鲛绡玉槛作扃栊，淹雅洞中王母队。",
            "不奈风吹兼日㬠。",
            "国貌天香无物赛。",
            "直须共赏莫轻孤，回首万金何处买。"
        ],
        "notes": "",
        "id": "81988445d923defb4021ae2b35eec2ee"
    },
    {
        "author": "杜安世",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "晴景融融春色浅。",
            "落尽梅花千万片。",
            "小池冰解水纹生，消息未闻梁上燕。",
            "楼倚轻寒风力软。",
            "目断孤云天自远。",
            "又还依旧去年时，寂寞病容人怪见。"
        ],
        "notes": "",
        "id": "41294b0750c214817882d0af638f2fbe"
    },
    {
        "author": "杜安世",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "风解池冰蝉翅薄。",
            "庭树枝枯笼翠萼。",
            "背寒迎暖起犹慵，闲卷珠帘凭画阁。",
            "晴景融融烟漠漠。",
            "天际行人乖信约。",
            "病容先怯见春来，长到恁时添瘦削。"
        ],
        "notes": "",
        "id": "237b0806db27aba6bcbd9df7d146c5ea"
    },
    {
        "author": "杜安世",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "玉烛光明正旦好。",
            "斗柄东回春太早。",
            "岭寒犹锁去年梅，江暖新催今岁草。",
            "蜀国熙熙冬令杪。",
            "更喜寿阳新梦觉。",
            "玉杯齐举乐音谐，遥想金阶天仗晓。"
        ],
        "notes": "",
        "id": "318123cabc13507e674f9cbeb45d54d6"
    },
    {
        "author": "杜安世",
        "dynasty": "宋",
        "type": "词",
        "rhythmic": "玉阑干",
        "title": "",
        "preface": "",
        "paragraphs": [
            "珠帘怕卷春残景。",
            "小雨牡丹零欲尽。",
            "庭轩悄悄燕高空，风飘絮、绿苔侵径。",
            "欲将幽恨传愁信。",
            "想后期、无个凭定。",
            "几回独睡不思量，还悠悠、梦里寻趁。"
        ],
        "notes": "",
        "id": "2b098941d3a299f5c528c35069221b66"
    },
    {
        "author": "杜安世",
        "dynasty": "宋",
        "type": "词",
        "rhythmic": "瑞鹧鸪",
        "title": "",
        "preface": "",
        "paragraphs": [
            "夜来风雨损馀芳。",
            "数片衰红落槛傍。",
            "媚景背人容易去，半轩飞絮日空长。",
            "从来不信相思切，及至如今倍感伤。",
            "独立黄昏绣帘外，可堪新月露圆光。"
        ],
        "notes": "",
        "id": "b8dabde236820e73f6de523fabb89fcd"
    },
    {
        "author": "杜安世",
        "dynasty": "宋",
        "type": "词",
        "rhythmic": "生查子",
        "title": "",
        "preface": "",
        "paragraphs": [
            "关山魂梦长，寒雁音书少。",
            "两鬓可怜青，只为相思老。",
            "归傍碧纱窗，说向人人道。",
            "真个别离难，不似相逢好。"
        ],
        "notes": "",
        "id": "a74daca324b6cb8862f6fa4b8b70d95c"
    },
    {
        "author": "杜安世",
        "dynasty": "宋",
        "type": "词",
        "rhythmic": "端正好",
        "title": "",
        "preface": "",
        "paragraphs": [
            "野禽林栖啾唧语。",
            "闲庭院、残阳将暮。",
            "兰堂静悄珠帘窣。",
            "想玉人、归何处。",
            "喜鹊几回薄无据。",
            "愁都在、双眉头聚。",
            "凄凉方感孤鸳侣。",
            "对夜永、成愁绪。"
        ],
        "notes": "",
        "id": "03559ff278f36de91c909e574b18790e"
    },
    {
        "author": "杜安世",
        "dynasty": "宋",
        "type": "词",
        "rhythmic": "端正好",
        "title": "",
        "preface": "",
        "paragraphs": [
            "露落风高桐叶坠。",
            "小庭院、秋凉佳气。",
            "兰堂聚饮华筵启。",
            "罢令曲、呈珠缀。",
            "晚天行云凝香袂。",
            "新声内、分明心意。",
            "玉炉初喷檀烟起。",
            "敛愁在、双蛾翠。"
        ],
        "notes": "",
        "id": "431a82439885444296d4a95e91bca18d"
    },
    {
        "author": "杜安世",
        "dynasty": "宋",
        "type": "词",
        "rhythmic": "端正好",
        "title": "",
        "preface": "",
        "paragraphs": [
            "每逢春来长如病。",
            "玉容瘦、薄妆相称。",
            "双欢未经成孤令。",
            "奈厚约、全无定。",
            "众禽啾唧声愁听。",
            "相思事、多少春恨。",
            "孤眠帐外银缸耿。",
            "透一点、炉烟暝。"
        ],
        "notes": "",
        "id": "f0bd0ccc38ceed163b5cca22018b086f"
    },
    {
        "author": "杜安世",
        "dynasty": "宋",
        "type": "词",
        "rhythmic": "端正好",
        "title": "",
        "preface": "",
        "paragraphs": [
            "栏菊愁烟沾秋露。",
            "天微冷、双燕辞去。",
            "月明空照别离苦。",
            "透素光、穿朱户。",
            "夜来西风雕寒树。",
            "凭阑望、迢遥长路。",
            "花笺写就此情绪。",
            "特寄传、知何处。"
        ],
        "notes": "",
        "id": "3be195c5bf8827cfe60d19a746878b9b"
    },
    {
        "author": "杜安世",
        "dynasty": "宋",
        "type": "词",
        "rhythmic": "胡捣练",
        "title": "",
        "preface": "",
        "paragraphs": [
            "数枝半敛半开时，洞阁晓妆新注。",
            "宝香格艳姿天赋。",
            "甘被群芳妒。",
            "狂风横雨且相饶，又恐有彩云迎去。",
            "牵破少年心情，无计为长主。"
        ],
        "notes": "",
        "id": "89de38c1c9756f3d9684ce79949d9751"
    },
    {
        "author": "杜安世",
        "dynasty": "宋",
        "type": "词",
        "rhythmic": "苏幕遮",
        "title": "",
        "preface": "",
        "paragraphs": [
            "尽思量，还叵耐。",
            "因甚当初，故故相招买。",
            "早是幽欢多障碍。",
            "更遣分飞，脉脉如天外。",
            "有心怜，无计奈。",
            "两处厌厌，一点虚恩爱。",
            "独上高楼临暮霭。",
            "凭暖朱阑，这意无人会。"
        ],
        "notes": "",
        "id": "67603eec4080329f1393ab63bb7120a3"
    },
    {
        "author": "杜安世",
        "dynasty": "宋",
        "type": "词",
        "rhythmic": "菊花新",
        "title": "",
        "preface": "",
        "paragraphs": [
            "坐卧双眉镇长敛。",
            "绣户初开花满院。",
            "罗帏翠屏空，风微动、玉炉烟飐。",
            "儿夫心肠多薄幸，百计思、难为拘捡。",
            "几回向伊言，交今后、更休抛闪。"
        ],
        "notes": "",
        "id": "aaa3d987914f49d17ecfe808210a249a"
    },
    {
        "author": "杜安世",
        "dynasty": "宋",
        "type": "词",
        "rhythmic": "菊花新",
        "title": "",
        "preface": "",
        "paragraphs": [
            "怎奈花残又莺老。",
            "槛里青梅数枝小。",
            "新荷长池沼。",
            "当晴昼、燕子声闹。",
            "亭栏花绽颜色好。",
            "风雨催催、等闲开了。",
            "酒醒暗思量，无个事、甚刚烦恼。"
        ],
        "notes": "",
        "id": "c7610ab0d7787c0271e79c9b05476f57"
    },
    {
        "author": "杜安世",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "锦机织了相思字。",
            "天涯路远无由寄。",
            "寒雁只衔芦。",
            "何曾解寄书。",
            "缄封和血泪。",
            "目断西江水。",
            "拟欲托双鱼。",
            "问君情有无。"
        ],
        "notes": "",
        "id": "a0a367264ea1f3359bdc10a86bcbd767"
    },
    {
        "author": "杜安世",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "游丝欲堕还重上。",
            "春残日永人相望。",
            "花共燕争飞。",
            "青梅细雨枝。",
            "离愁终未解。",
            "忘了依前在。",
            "拟待不寻思。",
            "刚眠梦见伊。"
        ],
        "notes": "",
        "id": "579dd07c6f5f4386468c6be00fd5c88e"
    },
    {
        "author": "杜安世",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "炉香昼永龙烟白。",
            "风动金鸾额。",
            "画屏细展小山川。",
            "睡容初起枕痕圆。",
            "坠花钿。",
            "楼高不及烟霄半。",
            "望尽相思眼。",
            "艳阳刚爱挫愁天。",
            "故生芳草碧云连。",
            "怨王孙。"
        ],
        "notes": "",
        "id": "95f92cd955e11988af1600ae971fd99f"
    },
    {
        "author": "杜安世",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "江亭春晚芳菲尽。",
            "行色青天近。",
            "画桥杨柳也多情。",
            "暗抛飞絮惹前行。",
            "路尘清。",
            "彤庭早晚瞻虞舜。",
            "遥听恩迁峻。",
            "二年歌宴绮罗人。",
            "片云疏雨忍漂沦。",
            "泪沾巾。"
        ],
        "notes": "",
        "id": "1e0261ce8016578a220176eb613a275e"
    },
    {
        "author": "杜安世",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "红颜绿鬓催人老。",
            "世事何时了。",
            "君心天意与年光。",
            "春花未遍已秋霜。",
            "为谁忙。",
            "樽前正好闲风月。",
            "莫话生离别。",
            "直饶终日踏红尘。",
            "浮名浮利枉劳神。",
            "更愁萦。"
        ],
        "notes": "",
        "id": "d41330aee2f778673da1ae212cb22a08"
    },
    {
        "author": "杜安世",
        "dynasty": "宋",
        "type": "词",
        "rhythmic": "行香子",
        "title": "",
        "preface": "",
        "paragraphs": [
            "黄金叶细，碧玉枝纤。",
            "初暖日、当乍晴天。",
            "向武昌溪畔，於彭泽门前。",
            "陶潜影，张绪态，两相牵。",
            "数株堤面，几树桥边。",
            "嫩垂条、絮荡轻绵。",
            "系长江舴艋，拂深院秋千。",
            "寒食下，半和雨，半和烟。"
        ],
        "notes": "",
        "id": "15115639c701ff48c20c78d4ec381a1b"
    },
    {
        "author": "杜安世",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "烧残绛蜡泪成痕。",
            "街鼓报黄昏。",
            "碧云又阻来信，廊上月侵门。",
            "愁永夜，拂香裀。",
            "待谁温。",
            "梦兰憔悴，掷果凄凉，两处消魂。"
        ],
        "notes": "",
        "id": "143ad57d83a0091d52e2318dd88065d6"
    },
    {
        "author": "杜安世",
        "dynasty": "宋",
        "type": "词",
        "rhythmic": "贺圣朝",
        "title": "",
        "preface": "",
        "paragraphs": [
            "牡丹盛拆春将暮。",
            "群芳羞妒。",
            "几时流落在人间，半间仙露。",
            "馨香艳冶，吟看醉赏，叹谁能留住。",
            "莫辞持烛夜深深，怨等闲风雨。"
        ],
        "notes": "",
        "id": "3e1758e9e6e67c5d0cf290c9e70506f0"
    },
    {
        "author": "杜安世",
        "dynasty": "宋",
        "type": "词",
        "rhythmic": "贺圣朝",
        "title": "",
        "preface": "",
        "paragraphs": [
            "东君造物无凝滞。",
            "芳容相替。",
            "杏花桃萼一时开，就中明媚。",
            "绿丛金朵，枝长叶细。",
            "称花王相待。",
            "万般堪爱，暂时见了，断肠无计。"
        ],
        "notes": "",
        "id": "35818a3b9347c507b9dabb67d8bd46bc"
    },
    {
        "author": "杜安世",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "闲院秋千，又还拆了。",
            "绿苔遍地青春老。",
            "画楼日晚燕归巢，红稀翠盛梅初小。",
            "窈窕身轻，怎禁烦恼。",
            "罗衣渐减怯风峭。",
            "韶华好景想多才，厌厌只为书音少。"
        ],
        "notes": "",
        "id": "0de4bf1c7d6cf3fc95fd00a4f6960613"
    },
    {
        "author": "杜安世",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "嫩柳成阴，残花双舞。",
            "尘消院落新经雨。",
            "洞房深掩日长天，珠帘时有沈烟度。",
            "夜梦凄凉，晨妆薄注。",
            "香肌瘦尽宽金缕。",
            "到头终是恶因缘，当初只被多情误。"
        ],
        "notes": "",
        "id": "bc2c29470fd995c7a535e8ea5682e1e6"
    },
    {
        "author": "杜安世",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "夜雨朝晴，东风微冷。",
            "雕梁燕子闲相并。",
            "后园次第数芳菲，千香百艳年年定。",
            "步险楼高，人赊途迥。",
            "烟芜冉冉斜阳暝。",
            "红笺写尽寄无因，想伊不信人成病。"
        ],
        "notes": "",
        "id": "0cec47fd1026dc7a5b65863bf3ffc370"
    },
    {
        "author": "杜安世",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "雨霁风光，春分天气。",
            "千花百草争明媚。",
            "画梁新燕一双双，玉笼鹦鹉爱孤睡。",
            "薜荔依墙，莓苔满地。",
            "青楼几处歌声丽。",
            "蓦然旧事上心头，无言敛皱眉山翠。"
        ],
        "notes": "",
        "id": "e542ac3707b009610806f0f5337ee346"
    },
    {
        "author": "杜安世",
        "dynasty": "宋",
        "type": "词",
        "rhythmic": "采明珠",
        "title": "",
        "preface": "",
        "paragraphs": [
            "雨乍收，小院尘消，云淡天高露冷。",
            "坐看月华生，射玉楼清莹。",
            "蟋蟀鸣金井。",
            "下帘帏、悄悄空阶，败叶坠风，惹动闲愁，千端万绪难整。",
            "秋夜永。",
            "凉天迥。",
            "可不念光景。",
            "嗟薄命。",
            "倏忽少年，忍交孤令。",
            "灯闪红窗影。",
            "步回廊、懒入香闺，暗落泪珠满面，谁人知我，为伊成病。"
        ],
        "notes": "",
        "id": "af168334d96e2f0067657172c9599ff9"
    },
    {
        "author": "杜安世",
        "dynasty": "宋",
        "type": "词",
        "rhythmic": "鹊桥仙",
        "title": "",
        "preface": "",
        "paragraphs": [
            "日长天气，深深庭院，又是春愁滋味。",
            "池边昨夜雨兼风，战红杏、馀香乱坠。",
            "阴阴亭榭，暖烟轻柳，万缕黄金窣地。",
            "一双新燕却重来，但暗把、罗巾掩泪。"
        ],
        "notes": "",
        "id": "32d9896b3e293c4d8a0ead7f78fbe1a9"
    },
    {
        "author": "杜安世",
        "dynasty": "宋",
        "type": "词",
        "rhythmic": "鹊桥仙",
        "title": "",
        "preface": "",
        "paragraphs": [
            "别离情绪，多方开解，却免厌厌似醉。",
            "楼高终日倚阑干，目断有、千山万水。",
            "妖娆薄媚，不禁抛摆，渐觉肌肤瘦悴。",
            "当初相见偶然间，不唤作、如今恁地。"
        ],
        "notes": "",
        "id": "07f153cc97c291a20a9604b45b6f5567"
    },
    {
        "author": "杜安世",
        "dynasty": "宋",
        "type": "词",
        "rhythmic": "鹤冲天",
        "title": "",
        "preface": "",
        "paragraphs": [
            "清明天气。",
            "永日愁如醉。",
            "台榭绿阴浓，薰风细。",
            "燕子巢方就，盆池小，新荷蔽。",
            "恰是逍遥际。",
            "单夹衣裳，半栊软玉肌体。",
            "石榴美艳，一撮红绡比。",
            "窗外数修篁，寒相倚。",
            "有个关心处，难相见、空凝睇。",
            "行坐深闺里。",
            "懒更妆梳，自知新来憔悴。"
        ],
        "notes": "",
        "id": "e53d6dc80b44a85ae8e5efe7b4524a53"
    }
]