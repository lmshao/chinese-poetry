[
    {
        "author": "丁逢",
        "dynasty": "宋",
        "type": "诗",
        "rhythmic": "",
        "title": "八咏楼",
        "preface": "",
        "paragraphs": [
            "槛外溪山缥缈楼，共看雨歇涨痕收。",
            "天开图画无穷态，峡束盘涡自在流。",
            "赋咏偶然休吊古，登临政尔可销忧。",
            "邛徕九折经行遍，又向东吴寄此游。"
        ],
        "notes": "",
        "id": "1786a60ad130737f6e99ee0e9cb9d660"
    },
    {
        "author": "丁逢",
        "dynasty": "宋",
        "type": "诗",
        "rhythmic": "",
        "title": "后十日重游",
        "preface": "",
        "paragraphs": [
            "层楼重到已经旬，远岫晴岚发兴清。",
            "风送炎天堕冰雪，香清仙界引星辰。",
            "茶瓜暂唤林间客，杖履长输物外人。",
            "便欲从游赤松子，君恩应许乞微身。"
        ],
        "notes": "",
        "id": "713eba6273200243efb883177c001b48"
    },
    {
        "author": "丁逢",
        "dynasty": "宋",
        "type": "诗",
        "rhythmic": "",
        "title": "赠姜邦杰  其一",
        "preface": "",
        "paragraphs": [
            "人间谁得似留侯，何但功名唾手收。",
            "皮里阳秋有公论，胸中泾渭不同流。",
            "餐梨久验轻身诀，辟谷长怀许国忧。",
            "傥非暮年专一壑，岂能真伴赤松游。"
        ],
        "notes": "",
        "id": "0b660189bb7a0a4d15868f5271ffda12"
    },
    {
        "author": "丁逢",
        "dynasty": "宋",
        "type": "诗",
        "rhythmic": "",
        "title": "赠姜邦杰  其二",
        "preface": "",
        "paragraphs": [
            "鹰扬家世尚精神，授钺宣麻命数新。",
            "眷重先帝传禅日，恩除今上继承辰。",
            "谋猷合去陪诸老，眉宇重来看万人。",
            "约我登楼共秋月，少留不负百年身。"
        ],
        "notes": "",
        "id": "82a92796f66165dff9df19e48efa1589"
    },
    {
        "author": "丁逢",
        "dynasty": "宋",
        "type": "诗",
        "rhythmic": "",
        "title": "次袁尚书巫山十二峰二十五韵",
        "preface": "",
        "paragraphs": [
            "半雨半晴山弄姿，湿云吹风不成痴。",
            "蘼芜渐徧楚宫碧，葡萄未涨巴江迟。",
            "西南大尹初涉境，山川效职加瑰奇。",
            "翠屏窥窗故娟妙，松峦映掩相参差。",
            "浮云击汰睨青壁，灵君一去今安之。",
            "吟情浩荡隘宇宙，万景敢云骄莫随。",
            "当年楚境半天下，孱王醉梦方昏疲。",
            "珊瑚玉佩赤帝女，星髾羽盖蜺旌旗。",
            "锡符赐荣岂无意，侍臣托讽褰帱帷。",
            "尹今文采继骚雅，梦得诗魂羞竹枝。",
            "吾行一百八盘上，钻天但觉天云低。",
            "荒荒野驿虎豹怒，阴阴岭树猿猱嬉。",
            "危登险陟倦三伏，口呿背浃嗟胡为。",
            "岂知舟行有奇观，山灵秘惜留归时。",
            "青帘白舫夙已具，芒鞋布袜将从兹。",
            "胸中邱壑未尘土，头上岁月从驱驰。",
            "虽无胜具逐支许，尚有乐趣同周施。",
            "何当投劾便归去，发船打鼓清江湄。",
            "更催尺一唤公觐，同看二六浮修眉。",
            "常山蛇阵想鱼腹，建溪龙焙倾蟇颐。",
            "摊钱昼浪看三老，杖藜晚岸寻名缁。",
            "昔人汶岭寄书帖，更歌蜀道先吁嘻，未若尹外岳牧中丞疑。",
            "惠爱春江之赴沧海，清明秋月之挂峨嵋。",
            "尽驱三峡波涛笔，第入思齐访落诗。"
        ],
        "notes": "",
        "id": "cc676aada8d58359b82777538c2cd695"
    },
    {
        "author": "丁逢",
        "dynasty": "宋",
        "type": "诗",
        "rhythmic": "",
        "title": "东山",
        "preface": "",
        "paragraphs": [
            "水绕山围夏木苍，旧时贤相读书堂。",
            "窗间远岫供吟遍，来倚阑干半月凉。"
        ],
        "notes": "",
        "id": "8ddae901cd3161050aacc1f016615225"
    },
    {
        "author": "丁逢",
        "dynasty": "宋",
        "type": "诗",
        "rhythmic": "",
        "title": "劝农香山",
        "preface": "",
        "paragraphs": [
            "宿云留润欲侵衣，草长山腰路溅泥。",
            "映屋画图花远近，接畦湍濑水高低。",
            "人趋南亩生涯乐，春入东菑土脉齐。",
            "说与老农还自笑，近来辛苦惯扶犁。"
        ],
        "notes": "",
        "id": "d44951c9bd06a68a5113205f45e2def7"
    },
    {
        "author": "丁逢",
        "dynasty": "宋",
        "type": "诗",
        "rhythmic": "",
        "title": "到郴",
        "preface": "",
        "paragraphs": [
            "眼界山逾碧，腰舆步转高。",
            "未疑御魑魅，自笑尹鼯猱。",
            "末路成三折，衰年感二毛。",
            "次山虽漫仕，安敢遽辞劳。"
        ],
        "notes": "",
        "id": "f6f30806ad388e3fe4a975f2fe22c303"
    },
    {
        "author": "丁逢",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "山来分楚越，水落会蒸湘。"
        ],
        "notes": "",
        "id": "417d50025850ee7e685edf7f120427b2"
    },
    {
        "author": "丁逢",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "鹿走旧随云底去，鹤翻时带雨飞来。"
        ],
        "notes": "",
        "id": "77b5bd730d071c16353d06e2dde62234"
    }
]