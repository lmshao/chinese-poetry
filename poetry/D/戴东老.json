[
    {
        "author": "戴东老",
        "dynasty": "宋",
        "type": "诗",
        "rhythmic": "",
        "title": "春日田园杂兴三首  其一",
        "preface": "",
        "paragraphs": [
            "饮了椒盘收了灯，翁携稚子步新晴。",
            "茅柴初熟胜腊酝，莱菔久虀宜晚羹。",
            "伏卵鸡留上春种，出栏牛试吉辰耕。",
            "去年官赋今年罢，寂甚门前犬吠声。"
        ],
        "notes": "",
        "id": "c02e0757280cdf08d0fecc152f6781dc"
    },
    {
        "author": "戴东老",
        "dynasty": "宋",
        "type": "诗",
        "rhythmic": "",
        "title": "春日田园杂兴三首  其二",
        "preface": "",
        "paragraphs": [
            "昨夜西郊雷隠鸣，金穰检历兆秋成。",
            "枪旗味向茶畦蓄，餠饵香从麦陇生。",
            "拂去梁尘招燕乳，拨开檐网看蜂营。",
            "谁家子女群喧笑，竞学卖花吟叫声。"
        ],
        "notes": "",
        "id": "c3809e69c856ba2bf9b8268c17422e7f"
    },
    {
        "author": "戴东老",
        "dynasty": "宋",
        "type": "诗",
        "rhythmic": "",
        "title": "春日田园杂兴三首  其三",
        "preface": "",
        "paragraphs": [
            "野花村酝赏清明，挑菜踏青鱼队行。",
            "禊水戏浮觞白羽，厨烟不禁饭黄精。",
            "田功宜早秧勤插，桑价方高茧告成。",
            "莫道犁鉏忘学问，读书声间织机声。"
        ],
        "notes": "",
        "id": "6579a3350ef8bc72fa08472423c6b93f"
    }
]