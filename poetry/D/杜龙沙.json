[
    {
        "author": "杜龙沙",
        "dynasty": "宋",
        "type": "词",
        "rhythmic": "斗鸡回",
        "title": "",
        "preface": "",
        "paragraphs": [
            "莺啼人起，花露真珠洒。",
            "白苎衫，青骢马。",
            "绣陌相将，斗鸡寒食下。",
            "回廊瞑色愔愔，应是待、归来也。",
            "月渐高，门犹亚。",
            "闷剔银缸，漏声初入夜。"
        ],
        "notes": "",
        "id": "bab14110eb0824ea535f2e76548fff4f"
    },
    {
        "author": "杜龙沙",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "阶露重。",
            "浥透寻花双凤。",
            "天色晴明风不动。",
            "薄衫金络缝。",
            "午枕高云斜纵。",
            "一觉风流春梦。",
            "起看翻翻帘影弄。",
            "夕阳归燕共。"
        ],
        "notes": "",
        "id": "3d891ce7e0e5bdc26b2c989f88167f44"
    },
    {
        "author": "杜龙沙",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "波暖芹汀，风香兰圃。",
            "清尘几点茸茸雨。",
            "画船丝竹载梁州，彩旗绳板欢游女。",
            "修禊初三，禁烟百五。",
            "年华恰到风流处。",
            "一生只当百回春，一回春到休轻负。"
        ],
        "notes": "",
        "id": "d2816774975eaf27bd343d598f1231b6"
    },
    {
        "author": "杜龙沙",
        "dynasty": "宋",
        "type": "词",
        "rhythmic": "雨淋铃",
        "title": "",
        "preface": "",
        "paragraphs": [
            "窗影珑璁，画楼平晓，翳柳啼鸦。",
            "门巷渐有新烟，东风定、人扫桐花。",
            "峭寒斗减，看旅雁、争起蒹葭。",
            "溯断云，多少悲鸣，数行又下远汀沙。",
            "应是故园桃李谢。",
            "送清江、一曲阑干下。",
            "染翰为赋春羁，嗟双鬓、客舍成华。",
            "绣鞭绮陌，强携酒、来觅吴娃。",
            "听扇底、凄惋新声，醉里翻念家。"
        ],
        "notes": "",
        "id": "a806848186ba6e3e5263e327f24ac221"
    }
]