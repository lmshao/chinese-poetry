[
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "史馆候别蒋拾遗不遇",
        "preface": "",
        "paragraphs": [
            "千门万户迷，伫立月华西。",
            "画戟晨光动，春松宿露低。",
            "主文亲玉扆，通籍入金闺。",
            "肯念从戎去，风沙事鼓鞞。"
        ],
        "notes": "",
        "id": "18d573dc6348a97d9c7cadbb98b7c419"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "早赴临台立马待漏口号寄弟群",
        "preface": "",
        "paragraphs": [
            "上陌行初尽，严城立未开。",
            "人疑早朝去，客是远方来。",
            "伏奏徒将命，周行自引才。",
            "可怜霄汉曙，鸳鹭正徘徊。"
        ],
        "notes": "",
        "id": "a38c2063893a300ccbe5f4cc9de2cafd"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "缑氏拜陵回道中呈李舍人少尹",
        "preface": "",
        "paragraphs": [
            "忽忝诸卿位，仍陪长者车。",
            "礼容皆若旧，名籍自凭虚。",
            "上路花偏早，空山云甚余。",
            "却愁新咏发，酬和不相如。"
        ],
        "notes": "",
        "id": "e006af9686a79bb50f66dcc94218b822"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "陪韩院长韦河南同寻刘师不遇",
        "preface": "",
        "paragraphs": [
            "仙客诚难访，吾人岂易同。",
            "独游应驻景，相顾且吟风。",
            "药畹琼枝秀，斋轩粉壁空。",
            "不题三五字，何以达壶公。"
        ],
        "notes": "",
        "id": "f99c264033889d50bd88a665b1970ca4"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "送东光吕少府之官连帅奏授",
        "preface": "",
        "paragraphs": [
            "远爱东光县，平临若木津。",
            "一城见先日，百里早惊春。",
            "德礼邀才重，恩辉拜命新。",
            "几时裁尺素，沧海有枯鳞。"
        ],
        "notes": "",
        "id": "85a46b150f5dc387341a860d3fe9054e"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "送刘公达判官赴天德军幕",
        "preface": "",
        "paragraphs": [
            "特建青油幕，量分紫禁师。",
            "自然知召子，不用问从谁。",
            "文武轻车少，腥膻左袵衰。",
            "北风如有寄，画取受降时。"
        ],
        "notes": "",
        "id": "ec41e36ca084130fd19b630b194a569a"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "故秘监丹阳郡公延陵包公挽歌",
        "preface": "",
        "paragraphs": [
            "台鼎尝虚位，夔龙莫致尧。",
            "德音冥秘府，风韵散清朝。",
            "天上文星落，林端玉树凋。",
            "有吴君子墓，返葬故山遥。"
        ],
        "notes": "",
        "id": "663a5d90e8cfd11ced187d0f2ad10104"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "望终南",
        "preface": "",
        "paragraphs": [
            "日爱南山好，时逢夏景残。",
            "白云兼似雪，清昼乍生寒。",
            "九陌峰如坠，千门翠可团。",
            "欲知形胜尽，都在紫宸看。"
        ],
        "notes": "",
        "id": "512b4ea3ac9e760f146b31c171b6e841"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "秋夕闲居对雨赠别卢七侍御坦",
        "preface": "",
        "paragraphs": [
            "燕燕辞巢蝉蜕枝，穷居积雨坏藩篱。",
            "夜长簷霤寒无寝，日晏厨烟湿未炊。",
            "悟主一言那可学，从军五首竟徒为。",
            "故人骢马朝天使，洛下秋声恐要知。"
        ],
        "notes": "",
        "id": "972cd5b635f3c05a3ed3088159674932"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "晚过敷水驿却寄华州使院张郑二侍御",
        "preface": "",
        "paragraphs": [
            "春雨如烟又若丝，晓来昏处晚晴时。",
            "仙人掌上芙蓉沼，柱史关西松柏祠。",
            "几许岁华销道路，无穷王事系戎师。",
            "回瞻二妙非吾侣，日对三峰自有期。"
        ],
        "notes": "",
        "id": "1c8c840c4b38114a37ce218df812ab80"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "洛下闲居夜晴观雪寄四远诸兄弟",
        "preface": "",
        "paragraphs": [
            "雪月相辉云四开，终风助冻不扬埃。",
            "万重琼树宫中接，一直银河天上来。",
            "荆楚岁时知染翰，湘吴醇酎忆衔桮。",
            "强题缣素无颜色，鸿雁南飞早晚回。"
        ],
        "notes": "",
        "id": "d5dd4e375caa62cc1d6a84fcc6a3fc59"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "天津晓望因寄呈分司一二省郎",
        "preface": "",
        "paragraphs": [
            "万乘西都去，千门正位虚。",
            "凿龙横碧落，提象出华胥。",
            "望幸宫嫔老，迎春海燕初。",
            "保厘才半仗，容卫尽空庐。",
            "要自词难拟，繇来画不如。",
            "散郎无所属，聊事穆清居。"
        ],
        "notes": "",
        "id": "9cfd0f4ce5d7797e4a6c867a32cc58c8"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "早入朝书事",
        "preface": "",
        "paragraphs": [
            "紫陌纷如画，彤庭郁未晨。",
            "列星沈骑火，残月暗车尘。",
            "隐轸排霄翰，差池跨海鳞。",
            "玉声繁似乐，香泽散成春。",
            "叹息驱羸马，分明识故人。",
            "一生三不遇，今作老郎身。"
        ],
        "notes": "",
        "id": "5af9699f93951f44ecbbd29cbf8161e2"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "元日喜闻大礼寄上翰林四学士中书六舍人二十韵",
        "preface": "",
        "paragraphs": [
            "有事郊坛毕，无私日月临。",
            "岁华春更早，天瑞雪犹深。",
            "玉辇回时令，金门降德音。",
            "翰飞鸳别侣，藂植桂为林。",
            "粉泽资鸿笔，薰和本素琴。",
            "礼成戎器下，恩彻鬼方沈。",
            "麟爵来称纪，官师退绝箴。",
            "道风黄阁静，祥景紫垣阴。",
            "寿酒朝时献，农书夜直寻。",
            "国香煴翠幄，庭燎赩红衾。",
            "汉魏文章盛，尧汤雨露霃。",
            "密辞投水石，精义出沙金。",
            "宸扆亲唯敬，钧衡近匪侵。",
            "疾驱千里骏，清唳九霄禽。",
            "庆赐迎新服，斋庄弃旧簪。",
            "忽思班女怨，遥听越人吟。",
            "末路甘贫病，流年苦滞淫。",
            "梦中青琐闼，归处碧山岑。",
            "窃抃闻韶濩，观光想韎任。",
            "大哉环海晏，不笇子牟心。"
        ],
        "notes": "",
        "id": "193d839d06612788359307952eccd1cd"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "奉使至邢州赠李八使君",
        "preface": "",
        "paragraphs": [
            "独占龙冈部，深持虎节居。",
            "尽心敷吏术，含笑掩兵书。",
            "礼饰华缨重，才牵雅制余。",
            "茂阴延驿路，温液逗官渠。",
            "南亩行春罢，西楼待客初。",
            "瓮头开绿蚁，砧下落红鱼。",
            "牧伯风流足，𬨎轩若涩虚。",
            "今宵铃阁内，醉舞复何如。"
        ],
        "notes": "",
        "id": "168b720243ba70e08d734dc3093b35f6"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "秋日洛阳官舍寄上水部家兄",
        "preface": "",
        "paragraphs": [
            "洛阳归老日，此县忽为君。",
            "白发兄仍见，丹诚帝岂闻。",
            "九衢横逝水，二室散浮云。",
            "屈指豪家尽，伤心要地分。",
            "禁中周几鼎，源上汉诸坟。",
            "貔虎今无半，狐狸宿有群。",
            "威声慙北部，仁化乐南薰。",
            "野檗饥来食，天香静处焚。",
            "壮年唯喜酒，幼学便诃文。",
            "及尔空衰暮，离忧讵可闻。"
        ],
        "notes": "",
        "id": "32aee98fa20bf2a73c9f206e69aef56e"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "李舍人少尹惠家酝一小榼立书绝句",
        "preface": "",
        "paragraphs": [
            "禁琐天浆嫩，虞行夜月寒。",
            "一瓢那可醉，应遣试尝看。"
        ],
        "notes": "",
        "id": "e29c951b8e848e0fc6c19aeda323f35e"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "酬舍弟庠罢举从州辟书",
        "preface": "",
        "paragraphs": [
            "之荆且愿依刘表，折桂终慙见郄诜。",
            "舍弟未应丝作鬓，园公不用印随身。"
        ],
        "notes": "",
        "id": "3787e7e92433dc5f99cc00bc3ce78937"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "奉酬杨侍郎十兄见赠之作",
        "preface": "",
        "paragraphs": [
            "翠羽雕虫日日新，翰林工部欲何神。",
            "自悲由瑟无弹处，今作关西门下人。"
        ],
        "notes": "",
        "id": "4577b6208efe165d1405e68d84002caa"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "杏园渡",
        "preface": "",
        "paragraphs": [
            "卫郊多垒少人家，南渡天寒日又斜。",
            "君子素风悲已矣，杏园无复一枝花。"
        ],
        "notes": "",
        "id": "16674abb20c49f62dfc9352c7d008bde"
    },
    {
        "author": "窦牟",
        "dynasty": "唐",
        "type": "诗",
        "rhythmic": "",
        "title": "奉诚园闻笛",
        "preface": "",
        "paragraphs": [
            "曾绝朱缨吐锦茵，欲披荒草访遗尘。",
            "秋风忽洒西园泪，满目山阳笛里人。"
        ],
        "notes": "",
        "id": "408d25e1fe6f97e2a7fd8bf2513cd2b6"
    }
]