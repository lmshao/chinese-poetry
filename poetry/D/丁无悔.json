[
    {
        "author": "丁无悔",
        "dynasty": "宋",
        "type": "词",
        "rhythmic": "满庭芳",
        "title": "",
        "preface": "",
        "paragraphs": [
            "偃屋霜清，棱层烟碧，玲珑移在人间。",
            "山光林色，常伴主人闲。",
            "元有仙风道骨，无心趁、玉简朝班。",
            "归来赋，不因五斗，谈笑挂衣冠。",
            "尤难。",
            "谁不羡，商山桔乐，湄水渔竿。",
            "引相君王子，助发幽欢。",
            "满泛寿觞多祝，南溟共、比海波澜。",
            "君知否，庙堂有意，相与问寒岩。"
        ],
        "notes": "",
        "id": "03e6416344ae8b388b5a72646114e1f8"
    },
    {
        "author": "丁无悔",
        "dynasty": "宋",
        "type": "词",
        "rhythmic": "满庭芳",
        "title": "",
        "preface": "",
        "paragraphs": [
            "道格天渊，令行海岳，凛然名德尊崇。",
            "云烟千里，分付笑谈中。",
            "川后波神效职，潮声细、一鉴涵空。",
            "风樯便，蛮珠贾舶，累译更遥通。",
            "雍容。",
            "廊庙手，蓍龟先见，日月精忠。",
            "自丛机初解，眷渥尤隆。",
            "共道奇庞福艾，衮衣到，宁久居东。",
            "谁门晓，高牙大纛，辉映醉颜红。"
        ],
        "notes": "",
        "id": "8d3d6b5db406d5dd8bf8ef0b53c79a81"
    }
]