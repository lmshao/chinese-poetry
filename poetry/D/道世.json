[
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 一",
        "preface": "",
        "paragraphs": [
            "𫘧骥资鞭策，兰蕙伫薰风。",
            "至理信难见，非人孰可通。",
            "输心仰圆寂，莹晒入玄中。",
            "总辔超三有，抟飞上四空。",
            "簪缨犹忽梦，财利若尘蒙。",
            "高揖谢时俗，萧洒出烦笼。",
            "（见《大正新修大藏经》第五四册道世《诸经要集》卷二《三宝部》）（按：《古今禅藻集》卷一收此首为隋无名释作，题作《顺益颂》，实误。",
            "）。"
        ],
        "notes": "",
        "id": "12f314283cb18399fe07ee168afb6c2a"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 二",
        "preface": "",
        "paragraphs": [
            "遗身八万塔，宝饰高百丈。",
            "仪凤异灵鸟，金槃代佛（一作「盘代仙」）掌。",
            "积拱承雕月（一作「角」），高簷挂树网。",
            "宝地若池沙，风铃如积响。",
            "刻削生千变，丹青图万像。",
            "烟霞时出没，神仙乍来往。",
            "晨雾半层生，飞幡接云上。",
            "游蜺不敢息，翔鹍讵能仰。",
            "福地下金绳，天报岂虚枉（一作「圣变无穷端，感福岂三两」）。",
            "愿假舟航末（一作「木」），彼岸谁云广？",
            "（见同书卷三《敬塔部》。",
            "注一作者，为《法苑珠林》卷五一《敬塔篇》之异文。",
            "）。"
        ],
        "notes": "",
        "id": "1796b7a12968f335fa8586d65da0f48a"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 三",
        "preface": "",
        "paragraphs": [
            "牧（一作「没」）杖信为急，调弦贵不奢。",
            "腾猨安可制，逸马本难罝。",
            "驱驰习声色，冠盖竞豪华。",
            "既入王孙第，还向季伦家。",
            "静心澄业累，省念勗身瑕。",
            "庶兹凭七觉（一作「宝」），时用免三邪。",
            "（见同书同卷《摄念部》）。"
        ],
        "notes": "",
        "id": "a77ca4686ce9d7e1c145ab79e3a47d49"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 四",
        "preface": "",
        "paragraphs": [
            "三山羽化竟无成，五热殷忧徒自萦。",
            "并入繁（一作「樊」）笼处尘馆，何如寂虑出危城。",
            "镜智圆规光且净，月行驰轮皎复晴。",
            "侧径崎岖尔回辙，通庄达老岂同征。",
            "（见同书同卷《入道部》）。"
        ],
        "notes": "",
        "id": "a8b8cbd1d5b7cf2ff9262bfe9bdf02e2"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 五",
        "preface": "",
        "paragraphs": [
            "玄亮吐清气，神响彻幽笼（一作「聋」）。",
            "登台发春咏，高兴避希（一作「希避」）踪。",
            "乘虚感灵觉，鱼（一作「渔」）山振思童。",
            "摹写天歌梵，冀布法音同。",
            "哀婉（一作「忘高」）故不下，飘（一作「飖」）飏数仞中。",
            "比丘歌声呗，人畜振心钟。",
            "斯由畅玄句，即感鴈游空。",
            "神朝（一作「期」）发筌悟，豁尔自灵通。",
            "（见同书同卷《呗赞部》。",
            "注一作者，为《法苑珠林》卷五十《呗赞篇·音乐部》之异文。",
            "）。"
        ],
        "notes": "",
        "id": "4618afc71e2c050d771c26b78f71b05b"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 六",
        "preface": "",
        "paragraphs": [
            "久厌无明树，方欣奈苑鲜。",
            "始入香山路，终逢不坏身。",
            "定花发智果，神灯照梵天。",
            "霞幡同锦色，芬馥合𬬻烟。",
            "宛转腾空飏，倒下似红莲。",
            "夙夜风吹转，香叠轮王因。",
            "攀仰无厌足，结侣感留瞻。",
            "何知色中彩（一作「来彩」），招福寿延年。",
            "（见同书同卷《香灯部》）。"
        ],
        "notes": "",
        "id": "c711740460d7fc501d0bf1542be859de"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 七",
        "preface": "",
        "paragraphs": [
            "令月建清斋，佳辰召无强（一作「疆」）。",
            "四部依时集，七众会升堂。",
            "萧条清梵举，哀宛（一作「怨」）动宫商。",
            "香气腾空上，乘风散遐方。",
            "叹德研冲邃，词辩畅玄芳。",
            "折烦呈妙句，临时拆婉章。",
            "缁素相依托，财法发神光。",
            "神田今夕满，恩慧（一作「惠」）导存亡。",
            "（见同书卷五《受请部》。",
            "注一作者为《法苑珠林》卷一百九之异文。",
            "）。"
        ],
        "notes": "",
        "id": "7e15fd2f1b486ec904ba971c730a10cc"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 八",
        "preface": "",
        "paragraphs": [
            "禁饕缘芳味，持声唯节俭。",
            "一坐肃容仪，五万丰余歛。",
            "戒香飞且馥，情关闭愈（一作「逾」）掩。",
            "勿言徒辛苦，终然越危崄。",
            "（见同书卷六《受斋部》）。"
        ],
        "notes": "",
        "id": "f27d3c6f358c22d64560cae91eb5512b"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 九",
        "preface": "",
        "paragraphs": [
            "亏功九仞罢崇山，顿驾千里倦长路。",
            "改涂悔善因芳音，易情梁恶良妖妪。",
            "五福精修既不成，八关守戒谁能护。",
            "攸攸极夜尔何期，森森爱流安可度。",
            "（见同书同卷《破斋部》）。"
        ],
        "notes": "",
        "id": "07bd42c8466a80100b39746c37826e1e"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 十",
        "preface": "",
        "paragraphs": [
            "韫石谅非真，饰瓶信为假。",
            "宠（一作「窃」）服高（一作「臯」）门上，滥吹缁轩下。",
            "风（一作「凤」）祀结惊心，驺文终好野。",
            "真相岂或（一作「式」）昭，浮荣未能舍。",
            "迹殊冠冕客，事袭驱驰者。",
            "已矣歇郑声，天然乱周雅。",
            "富贵空争名，宠辱虚相骂。",
            "须臾风火烛，幻泡何足把。",
            "（见同书同卷《富贵部》。",
            "注一作者，为《法苑珠林》卷七十之异文。",
            "）。"
        ],
        "notes": "",
        "id": "eeac0c30bd23f5bfa1fdc26451691f77"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 十一",
        "preface": "",
        "paragraphs": [
            "浮云南北竟无归，子客东西何可依。",
            "原宪糟糖窃有望，田氏膏腴讵敢希。",
            "蔼蔼庑庭绝车马，寂寂蓬门掩席扉。",
            "宿昔偷光恡余照，今日穷途空自欺。",
            "（同书同卷《贫贱部》）。"
        ],
        "notes": "",
        "id": "f40e278b2dae823374d74956d3fdbb7b"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 十二",
        "preface": "",
        "paragraphs": [
            "建志诚心愚，高慕欣朋俦。",
            "相与立弘誓，舍俗慕闲丘。",
            "萧散人物外，晃朗免绸缪。",
            "寂寂求戒（一作「诚」）真，亹亹励心柔。",
            "警策修三业，激切澄四流。",
            "兴心愿弘誓，救溺运慈舟。",
            "嘉期归妙觉，善会湼槃修。",
            "存心八正道，立志三祇休。",
            "（见同书卷七《奖导部》。",
            "注一作者，为《法苑珠林》卷六一之异文。",
            "）。"
        ],
        "notes": "",
        "id": "7daa3abce54f1c4a840b1453cc90ef60"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 十三",
        "preface": "",
        "paragraphs": [
            "含识皆畏死，有命惧崄危。",
            "如鱼困池涸，难逢流水希。",
            "亲疎皆父母，何得不悲时（一作「辄相欺」）。",
            "何慈救厄苦（一作「慈悲救危苦」）。",
            "福报自然随。",
            "（见同书卷八《放生部》。",
            "注一作者，为《法苑珠林》卷八二之异文。",
            "）。"
        ],
        "notes": "",
        "id": "dfc4fbf716e22d546cfbd88c772b108e"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 十四",
        "preface": "",
        "paragraphs": [
            "瞻卜改蓬心，伊兰变芳树。",
            "规轮时有缺，皓丝不常素。",
            "三益窃所忻，四隙行当护。",
            "勗哉深自勉，诫之诚可慕。",
            "（见同书卷九《择交部》）。"
        ],
        "notes": "",
        "id": "d3d5dd5a1191e998f5048a0475c71064"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 十五",
        "preface": "",
        "paragraphs": [
            "寻因途乃异，及舍趣犹并。",
            "苦极思归乐，乐极苦还生。",
            "岂非罪福别，皆由封著情。",
            "若断有漏业，常见法身宁。",
            "（见同书卷十一《业因部》）。"
        ],
        "notes": "",
        "id": "cd588a6a78a38cf51b0af0b2f95bcf2c"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 十六",
        "preface": "",
        "paragraphs": [
            "五欲昏神识，五盖蔽福力。",
            "六根成苦集，六贼乱心色。",
            "欲泿逐情飘，爱网随心织。",
            "三毒障人空，四流漂不息。",
            "至金虽改秋，斩筹方未极。",
            "观鸽既无穷，猿攀此焉（一作「乌」）伏。",
            "自非绝欲盖，何能远升陟。",
            "齐犸（一作「⿰车犬」）届宝城，共覩能仁德。",
            "（见同书卷十二《欲盖部》。",
            "注一作者，为《法苑珠林》卷八九之异文。",
            "）。"
        ],
        "notes": "",
        "id": "e4432dea404990621981568144fd32b4"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 十七",
        "preface": "",
        "paragraphs": [
            "业理信多绪，生途非一门。",
            "安危诚易辙，清浊岂同源。",
            "坠质空遗貌，寻香有去魂。",
            "幽衢下寮落，暠路上飞翻。",
            "凝阴凄复紧，声威聒已喧。",
            "投身庇茅屋，怿虑入花园。",
            "伉俪情多乱，贪嗔坐自昏。",
            "遍知称自觉，挑手独为尊。",
            "（见同书同卷《四生部》）。"
        ],
        "notes": "",
        "id": "50ede3e4d5cdece1fe206903a1b7746b"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 十八",
        "preface": "",
        "paragraphs": [
            "惰学迷三教，问者不知一。",
            "合萼不结核，敷华何得实。",
            "徒生高慢心，凌他非好毕。",
            "坠落幽暗道，开闭牢深密。",
            "一入百千年，万亿苦逼切。",
            "对苦悔无知，方由堕慢媟。",
            "至人善取譬，立志须明律。",
            "英雄慢法时，焉知悔今日。",
            "（见同书卷十六《堕慢部》。",
            "又见百卷本《法苑珠林》卷五四。",
            "）。"
        ],
        "notes": "",
        "id": "fa72e32eb478ce99c986941c4c1388db"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 十九",
        "preface": "",
        "paragraphs": [
            "生来死还送，日往月复旋。",
            "弱丧昏风动，流浪逐物迁。",
            "愚戆失正路，漂没入重渊。",
            "一坠幽暗处，万劫履锋辛（一作「鋋」）。",
            "六道旋寰（一作「环」）苦，三业未曾全。",
            "坠（一作「随」）流无人救，凄伤还自怜。",
            "归诚观像物，方知虚妄筌。",
            "苦海深河趣，思登般若船。",
            "（见同书卷十八《地狱部》。",
            "注一作者，为《法苑珠林》卷十二《地狱部之余》之异文。",
            "）。"
        ],
        "notes": "",
        "id": "4ca36a9990b17c0b93c4cd552c1c6eae"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 二十",
        "preface": "",
        "paragraphs": [
            "高堂信逆旅，怀（一作「坏」）业理常牵。",
            "玉匣方委观，金台不复延。",
            "挽声随径远，萝影带松悬。",
            "讵能留十念，唯应逐四缘。",
            "幻工作同异，变弄巧（一作「作」）多声（一作「身」）。",
            "愚俗诤人我，谁复非谓真。",
            "谬者疑久固，达者知幻宾。",
            "升沉苦乐异，徒祭哭苍天（一作「亲疎既无定，何劳非苍旻」。",
            "）（见同书卷十九《送终部》。",
            "注一作者，为《法苑珠林》卷一百十六之异文。",
            "）。"
        ],
        "notes": "",
        "id": "cc0b59349eefc9fcca68c76a6da287be"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 二十一",
        "preface": "",
        "paragraphs": [
            "百旬芥易尽，三灾理自倾。",
            "石火无恒焰，电光非久停。",
            "饥窘自相噉，刀兵竞相征。",
            "疫病无医効，空劳怨苦声。",
            "亲戚无相救，残害有余情。",
            "遗文虚满笥，徒欣富贵盈。",
            "太息波川迅，悲斯苦业萦。",
            "生灭恒敦逼，煎迫未安宁。",
            "（见《法苑珠林》卷四《大三灾部之余》）。"
        ],
        "notes": "",
        "id": "8ef37c361d6cf3818e0e72f6cbd924e3"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 二十二",
        "preface": "",
        "paragraphs": [
            "火气上升烟，云气叆叇云。",
            "神龙吐津雾，飏埃坋人尘。",
            "酒为放逸门，婬为生死源。",
            "金银生患重，邪命坏戒根。",
            "（见同书卷七《失候部》）。"
        ],
        "notes": "",
        "id": "c2ca5de9c5539f1eac90ae4414287312"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 二十三",
        "preface": "",
        "paragraphs": [
            "经行林树下，求道志能坚。",
            "既有神通力，振锡远乘烟。",
            "一登四弘誓，至道莫能先。",
            "不贪旷劫寿，何论延促年。",
            "（见同书卷二七《违损部》）。"
        ],
        "notes": "",
        "id": "6fd52b25bfeb6d462969fa6913372633"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 二十四",
        "preface": "",
        "paragraphs": [
            "封迷昏暗久，徘徊梦里藏。",
            "心尘既未洗，怖沾甘露浆。",
            "慈颜发晖曜，烛我见朝阳。",
            "忽逢善知友，开导益神光。",
            "稍悟心澄静，方猒俗苍茫。",
            "缁徒既肃肃，法侣亦锵锵。",
            "见者心欢喜，归诚向道场。",
            "若存信邪倒，来苦未何殃。",
            "（见同书卷二九《大乘部》）。"
        ],
        "notes": "",
        "id": "62bbabcb532e1a39a82739ddefb7c621"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 二十五",
        "preface": "",
        "paragraphs": [
            "五欲混神因，六贼乱心色。",
            "幻焰逐情飘，爱网随心织。",
            "铸金虽改秋，斩筹方未极。",
            "观鸽既无辩，攀猿此焉息。",
            "（见同书卷三十《奸伪部》）。"
        ],
        "notes": "",
        "id": "0f4e12147428d23bda34679894d879eb"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 二十六",
        "preface": "",
        "paragraphs": [
            "冬狐理丰毳，春蚕绪轻丝。",
            "形骸翻为阻，心识还自欺。",
            "龆齓歌鼓腹，平生少年时。",
            "驱车追侠客，酌酒弄妖姬。",
            "但念目前好，安知后世悲。",
            "惕然一以愧，永与情爱辞。",
            "愿识真妄本，染净自分离。",
            "羞惭滞五盖，焉知同四依。",
            "（见同书卷三一《引证部》）。"
        ],
        "notes": "",
        "id": "f94233b211a5993adb8d6131485f5e8b"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 二十七",
        "preface": "",
        "paragraphs": [
            "贤人轨玄度，弱丧升虚迁。",
            "师通资自发，神光照有缘。",
            "应变各殊别，圣录同灵篇。",
            "乘干因九五，逸响亮三千。",
            "法鼓振玄教，龙飞应人天。",
            "恬智冥微妙，缥𦕈咏重玄。",
            "磐纡七七纪，嘉运莅中旛。",
            "挺此四八姿，映蔚华林园。",
            "（见同书卷三四《见解篇》）。"
        ],
        "notes": "",
        "id": "3d616d52c9cb7e27a39c3cd21432d415"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 二十八",
        "preface": "",
        "paragraphs": [
            "善恶宿薰习，感报各殊方。",
            "曾为鬼害怨，或作狼讐殃。",
            "屠儿忆杀业，须蜜戏猕乡。",
            "宿祐除患者，在处游天堂。",
            "触类兴清遘，目击洞兼忘。",
            "凡圣钦嘉会，贤愚庆流芳。",
            "四生行善业，六趣感神光。",
            "苦乐虽殊别，同知命短长。",
            "（见同书卷三五《五通部》）。"
        ],
        "notes": "",
        "id": "761684f964121642bee3ae6d2cdd4306"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 二十九",
        "preface": "",
        "paragraphs": [
            "志诚抱冰雪，暮齿迫桑榆。",
            "太息波川迅，悲哉人代拘。",
            "岁聿皆采获，冬晚惧严枯。",
            "精诚求施戒，忍精定慧眸。",
            "结侣同共远，胜地心相符。",
            "商人不顾死，罗刹未能逾。",
            "求宝竭大海，神怖捧明珠。",
            "寄言求道者，立志菩提株。",
            "（见同书卷三六《济难部》）。"
        ],
        "notes": "",
        "id": "7d84fb6ebb57682ab8573c1274f312d5"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 三十",
        "preface": "",
        "paragraphs": [
            "求宝失舟济，飘浮思救形。",
            "幻媚多方趣，妖魅诳人情。",
            "假接度海难，虚发亲爱声。",
            "自非马王负，危苦讵安宁。",
            "（见同书卷四二《妖怪篇》）。"
        ],
        "notes": "",
        "id": "01e93ff73dd526b4b81cd237dd161337"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 三十一",
        "preface": "",
        "paragraphs": [
            "静念遗志虑，有虑非理尽。",
            "境来投虚空，虚空何所轸。",
            "托阴游重冥，冥亡影迹陨。",
            "四果皆欣求，一乘独玄泯。",
            "（见同书卷四六《摄念部》）。"
        ],
        "notes": "",
        "id": "b0d0fa17a3c84903e5334a8420b9fbd1"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 三十二",
        "preface": "",
        "paragraphs": [
            "贤人慕高节，志愿菩提因。",
            "御鹤翔伊水，策马出王田。",
            "本祈立弘誓，感报弥陁身。",
            "能仁修八正，超逾九劫前。",
            "声流徧三界，慈化通大千。",
            "掩尘息妄想，凡圣幷欣然。",
            "含生同志趣，保益启心神。",
            "生死必永尽，岂同庄老仙。",
            "（见同书同卷《发愿篇》）。"
        ],
        "notes": "",
        "id": "8cde1bdd0ef53288b9fd92b0e1f61903"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 三十三",
        "preface": "",
        "paragraphs": [
            "藕树交无极，华云衣数重。",
            "织竹能为象，缚荻巧成龙。",
            "落灰然蘂盛，垂油湿昼峰。",
            "天宫傥若照，灯王复可逢。",
            "（见同书卷四八《然灯部》）。"
        ],
        "notes": "",
        "id": "aa603dd80045da17ecbedc8f43b78af3"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 三十四",
        "preface": "",
        "paragraphs": [
            "宝刹承高露，绮彩映空天。",
            "宛转云间飏，倒下似红莲。",
            "霞旛开锦色，香气合炉烟。",
            "飘飖无定所。",
            "祇为本轻旋。",
            "池沼万影现，泉弄百华鲜。",
            "夙夜风吹动，重叠轮王因。",
            "攀仰无猒足，结侣感流瞻。",
            "何知色中彩，招福寿长年。",
            "（见同书同卷《悬旛篇》）。"
        ],
        "notes": "",
        "id": "1912a56642165617d8cf60b14ae270a0"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 三十五",
        "preface": "",
        "paragraphs": [
            "久猒无明树，方欣柰苑华。",
            "始入香山路，仍逢火宅车。",
            "慈父屡引接，幼子背恩赊。",
            "虽悟危藤鼠，终悲在箧虵。",
            "鹿苑禅林茂，鹫岭动枝柯。",
            "定华发智果，乘空具度河。",
            "法雨时时落，香云片片多。",
            "若为将羽化，来济在尘罗。",
            "（见同书卷四九《华香篇》）。"
        ],
        "notes": "",
        "id": "5b9968360550d39315070510bae8b777"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 三十六",
        "preface": "",
        "paragraphs": [
            "玄风冠西土，内范轶东矜。",
            "大川开宝匣，福地下金绳。",
            "绣松高可暎，画栱氎相承。",
            "日驭非难假，云师本易凭。",
            "阳楼疑难燧，阴轩类凿冰。",
            "迥题飞星没，长楣宿露凝。",
            "旌门曙光转，辇道夕云蒸。",
            "祇桓多灵物，竹园满休征。",
            "虚薄笔难纪，微驱窃自凌。",
            "优游从可恃，恩荫永难胜。",
            "（见同书卷五二《致敬部》）。"
        ],
        "notes": "",
        "id": "25b7e4f9a36eaf02daef8f1928265731"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 三十七",
        "preface": "",
        "paragraphs": [
            "金躯遗散骨，宝塔徧天龙。",
            "创开于十塔，终成八万兴。",
            "珠盖灵光变，刹柱吐芙蓉。",
            "屡开朝雾露，数示晓灵征。",
            "红霓相映发，风摇响和钟。",
            "仙鸾往往见，神僧数数从。",
            "独超群圣上，合识普生恭。",
            "砧碓击不碎，方知圣叵穷。",
            "（见同书卷五三《感福部》）（按：《明州阿育王山志》卷十录此首，题作《颂佛舍利》。",
            "）。"
        ],
        "notes": "",
        "id": "ea7f78d3fd5831037ffbc01b7703c710"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 三十八",
        "preface": "",
        "paragraphs": [
            "法会设佳供，斋日感神灵。",
            "普召无别请，客主发休祯。",
            "凡圣俱晨往，灾难普安宁。",
            "良由慈善力，翻恶就福城。",
            "（见同书卷五五《施福部》）。"
        ],
        "notes": "",
        "id": "a56ba23e7fd9ce2e8e81affa0b26df4a"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 三十九",
        "preface": "",
        "paragraphs": [
            "六情无福志，四摄启幽心。",
            "俭约避人物，偃息慕山林。",
            "曲𡼏停驺响，交枝落慢阴。",
            "池台聚冻雪，簷牖参归禽。",
            "石来无新故，峰形讵古今。",
            "大车何杳杳，奔马送骎骎。",
            "何以修六念，虔诚枉一音。",
            "未泛慈舟宝，徒劳抒海深。",
            "（见同书卷五九《俭约篇》）。"
        ],
        "notes": "",
        "id": "b79f65b46b3d9d3178741267e06c60b7"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 四十",
        "preface": "",
        "paragraphs": [
            "业风恒泛滥，苦海涛波声。",
            "漂我常游浪，远离湼槃城。",
            "忽遇（一作「何时」）慈舟至，运我出爱瀛。",
            "是（一作「寔」）知高慕友（一作「施」），惩过改凡（一作「顿舍贫穷」）情。",
            "罪垢蒙除结，神珠启暗冥。",
            "释（一作「贵」）门光丽景（一作「景丽」），俗务苦重萦（一作「贱业永休宁」）。",
            "冀除五昏盖，方悟六尘轻。",
            "自非乘宝辂，何以息燄宁（一作「志求八解脱，誓舍六尘萦。",
            "傥遇慈父诲，开我心中经。",
            "」）（见同书卷六十《惩过篇》。",
            "注一作者，为同书卷七一《贫女部》之异文。",
            "）。"
        ],
        "notes": "",
        "id": "ba4b479cebe588366a2b233367c91ccf"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 四十一",
        "preface": "",
        "paragraphs": [
            "善恶自相违，明暗不同上。",
            "圣人愍迷徒，乘机入生死。",
            "慕德祛嚣尘，征心见真理。",
            "择交恶自终，出苦方有死。",
            "（见同书卷六四《择交篇》）。"
        ],
        "notes": "",
        "id": "8d02a3ee31df54796da209bd52f25ea8"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 四十二",
        "preface": "",
        "paragraphs": [
            "峨峨王舍城，郁郁灵竹园。",
            "中有神化长，巧诱入幽玄。",
            "善人募授福，恶友乐雠怨。",
            "善恶升沉异，薰莸别路门。",
            "（见同书同卷《恶交篇》）（按：《古今禅藻集》卷一、《古诗纪》卷一二八收此首为隋无名释典诗，丁福保、逯钦立皆从之，实误。",
            "）。"
        ],
        "notes": "",
        "id": "830b6b22ede8e3d1083dcbf7210c45f2"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 四十三",
        "preface": "",
        "paragraphs": [
            "眷属多孜扰，染著乱心神。",
            "亲疎未可定，何得偏憎怜。",
            "干城无片实，渴鹿诤燄尘。",
            "息心上空响，废念心真源。",
            "（见同书卷六五《离著部》）。"
        ],
        "notes": "",
        "id": "2f61a96a696d98904cbfb1a85cc95846"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 四十四",
        "preface": "",
        "paragraphs": [
            "枢机巧对辩，善诱令心伏。",
            "八水润焦芽，三明启瞽目。",
            "来问各不同，詶答皆芬郁。",
            "冀舍四龙惊，亦除二鼠逼。",
            "意树发空华，心莲吐轻馥。",
            "喻此沧海变，譬彼庵罗熟。",
            "妙智方缛锦，词深同雾縠。",
            "善学乖梵爪，真言异鍱腹。",
            "（见同书卷六六《罗汉部》）。"
        ],
        "notes": "",
        "id": "b46b498e7bd83c4c2b4d09829022abb2"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 四十五",
        "preface": "",
        "paragraphs": [
            "爱网结心暗，贪痴背智明。",
            "虽蒙慧炬照，愚昧犹自盲。",
            "顽戆恒不觉，慧种未开萌。",
            "自非慕高友，何得悟神英。",
            "（见同书同卷《杂痴部》）。"
        ],
        "notes": "",
        "id": "3322fdbc62eecd32298c0c1ceb316d4c"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 四十六",
        "preface": "",
        "paragraphs": [
            "正邪乖明昧，善恶异相征。",
            "大慈降梵志，乘空各变形。",
            "六千俱舍执，七众各休祯。",
            "邪徒虚抗志，鍱腹浪求名。",
            "身子多才智，陵化照机庭。",
            "四辩无不可，六通奋英情。",
            "乘权摧异见，伏邪同幽冥。",
            "自知萤光劣，徒诤太阳精。",
            "（见同书卷六八《破邪篇》）。"
        ],
        "notes": "",
        "id": "48ad2ec3e4da72ed664ae3c50bbb90cc"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 四十七",
        "preface": "",
        "paragraphs": [
            "贵富诤人我，贪贱自然羞。",
            "强弱相辜负，鬬讼未曾休。",
            "耻恨相侵夺，觅便报其讐。",
            "怨结恒对值，累劫常苦愁。",
            "（见同书卷七二《诤讼篇》）。"
        ],
        "notes": "",
        "id": "5fb84ca5036bd8260a9d3df4ed36dc8b"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 四十八",
        "preface": "",
        "paragraphs": [
            "沉疴诚已久，痼疾实难痊。",
            "四魔恒相娆，六贼竞来牵。",
            "困厄无人救，惟忻大慈怜。",
            "遥愍愚心网，振锡远乘烟。",
            "授兹甘露药，邪见莫能先。",
            "消灾除业累，拔济苦相煎。",
            "恩流振玄教，普利该大千。",
            "自非神咒力，何能益延年。",
            "（见同书卷七五《杂咒部》）。"
        ],
        "notes": "",
        "id": "57a451b366142711aeb4e5644cabbc06"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 四十九",
        "preface": "",
        "paragraphs": [
            "玄言始开阐，云雾上升天。",
            "叆叇垂下布，驶雨徧山园。",
            "百草俱滋茂，五谷皆熟田。",
            "自非慈福力，岂感乐丰年。",
            "（见同书卷七九《河海部》）。"
        ],
        "notes": "",
        "id": "21df6378257ae2fffae8421276245bba"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 五十",
        "preface": "",
        "paragraphs": [
            "祇园感神夹，鹿苑化拘隣。",
            "圣人居福地，贤士乐山园。",
            "乍闻千叶现，时动百华鲜。",
            "香草皆满地，灵芝徧房前。",
            "甘池流八水，神井涌九泉。",
            "华旛高飖飏，应感下飞仙。",
            "鸟弄千声啭，人歌百福田。",
            "盛哉兹胜处，谁见不留连。",
            "（见同书卷八十《种子部》）。"
        ],
        "notes": "",
        "id": "0eabbd6c420c1d4c3499aed88b78a4e8"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 五十一",
        "preface": "",
        "paragraphs": [
            "能仁矜幻苦，圣意愍重昏。",
            "哀愚开摄受，训诱方便门。",
            "法身徧法界，摄化指祇园。",
            "俱销五道缚，共解四魔怨。",
            "三修祛爱马，六念静心猿。",
            "禅池澄定水，觉意动声喧。",
            "慧风吹法鼓，振我无明尘。",
            "常须近善友，开我未曾闻。",
            "（见同书卷八一《观苦部》）。"
        ],
        "notes": "",
        "id": "9bde45ef145b40f8feef57283e10fd3d"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 五十二",
        "preface": "",
        "paragraphs": [
            "普亲皆眷属，隔世即相欺。",
            "但求现在乐，不知来苦资。",
            "牵我入三涂，楚痛受万危。",
            "自非慈放舍，何得命延时。",
            "（见同书卷八二《放生篇》）。"
        ],
        "notes": "",
        "id": "504201b76a58c03aef828eedd57b979d"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 五十三",
        "preface": "",
        "paragraphs": [
            "盛年好放逸，凶猛劝不移。",
            "天长晓露促，生老病来资。",
            "百节俱酸痛，千疴幷著时。",
            "华堂相一舍，幽涂万苦㧗。",
            "（见同书卷八四《地狱部》）。"
        ],
        "notes": "",
        "id": "dd06bee3c40921a89890bdb6f49f53c0"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 五十四",
        "preface": "",
        "paragraphs": [
            "寻因途乃异，及舍趣犹幷。",
            "苦极思归乐，乐极苦还生。",
            "岂非罪福别，皆由对著情。",
            "若断有漏业，常见法身宁。",
            "（见同书卷八八《福行部》）。"
        ],
        "notes": "",
        "id": "cd588a6a78a38cf51b0af0b2f95bcf2c"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 五十五",
        "preface": "",
        "paragraphs": [
            "四生诚易转，五阴病难痊。",
            "寿报虽延促，终成丘墓尘。",
            "徒知饵六色，会当悲九泉。",
            "复愍轮回趣，难成不坏身。",
            "（见同书卷八九《五生部》）。"
        ],
        "notes": "",
        "id": "01538d33fc76a398628266eda4096ae0"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 五十六",
        "preface": "",
        "paragraphs": [
            "邈邈爱王城，峨峨欣鹫岭。",
            "业结三界狱，利钝十使颈。",
            "浊恶顺下趣，断漏升上顶。",
            "著我甘苦报，怖象投丘井。",
            "翘翘羡化伦，念念除心瘿。",
            "宿祐遇释尊，高慕大仙颖。",
            "既破无明结，还同欣鹫岭。",
            "荷戢怡冲心，随憇靡不静。",
            "（见同书卷九十《断障部》）。"
        ],
        "notes": "",
        "id": "7652608fef4347952c351d82e4a11865"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 五十七",
        "preface": "",
        "paragraphs": [
            "五体悔前朝，三屈忏中夕。",
            "鸣椎诫旭旦，哀我苦劳役。",
            "引目寓金言，悲伤尘垢积。",
            "咄哉形非我，嗟往恒沉溺。",
            "踟蹰歧路嵎，挥手谢中折。",
            "洗涤归诚忏，皎洁凌云释。",
            "萧索业苦离，升陟随缘益。",
            "虽未齐高踪，且免幽途历。",
            "（见同书卷一百三《洗忏部》）。"
        ],
        "notes": "",
        "id": "c9d9e3fb3d64ba52d842a9c3697ade58"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 五十八",
        "preface": "",
        "paragraphs": [
            "大慈振法鼓，开悟无明聋。",
            "𬬻冶心秽垢，防非如利锋。",
            "护鹅不惜命，守草养生同。",
            "五篇遮轻重，七聚荡心胸。",
            "晨朝宣宝偈，夕夜虔诚恭。",
            "近求出苦海，远念法身踪。",
            "七支净三业，五分满金容。",
            "各愿坚固戒，净土得相逢。",
            "（见同书卷一百七《三聚部》）。"
        ],
        "notes": "",
        "id": "87969918438a37f54fde4e98a49c624b"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 五十九",
        "preface": "",
        "paragraphs": [
            "愚夫贪世利，俗士重虚名。",
            "三空既难辩，八风恒易倾。",
            "物我久空性，色心仍自萦。",
            "盛年爱华好，老死丘墓成。",
            "居高非虑祸，持满不忧盈。",
            "名利甘刀害，将非安久祯。",
            "凡愚苟求利，譬犬见秽精。",
            "不知祸来至，焉知怨苦声。",
            "（见同书卷一百十一《利害篇》）。"
        ],
        "notes": "",
        "id": "91d0be58da04fec7af1378a2300b18d5"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 六十",
        "preface": "",
        "paragraphs": [
            "噉他身血肉，贪毒无慈矜。",
            "养兹身秽质，虫㝢内消融。",
            "不护僧净器，受此厕中虫。",
            "后报入地狱，苦痛未知穷。",
            "（见同书卷一百十三《便利部》）。"
        ],
        "notes": "",
        "id": "2997fb30a2b52ca49efa33d303465139"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 六十一",
        "preface": "",
        "paragraphs": [
            "紫纨未可得，漳滨徒再离。",
            "一逢犬马病，贲育罢驱驰。",
            "既无九转术，复阙万金奇。",
            "不看授盐掌，唯梦莲华池。",
            "（见同书卷一百十四《安置部》）。"
        ],
        "notes": "",
        "id": "ecf0807c44dd310b1bf70b29a643bad4"
    },
    {
        "author": "道世",
        "dynasty": "唐",
        "type": "诗",
        "rhythmic": "",
        "title": "颂六十二首 六十二",
        "preface": "",
        "paragraphs": [
            "龚胜无遗生，季业有穷尽。",
            "嵇叟理既迫，霍子命亦殒。",
            "屡屡厚霜指，纳纳冲风菌。",
            "邂逅竟既时，修短非所慜。",
            "恨我君子志，不得严上泯。",
            "送心正觉前，斯痛久已忍。",
            "既知人我空，何愁心不谨。",
            "唯愿乘来生，怨亲同诚朕。",
            "（见同书卷一百十五《舍身篇》）。"
        ],
        "notes": "",
        "id": "fae3f158f765d42c8799e8eeee3c7b25"
    }
]