[
    {
        "author": "刁绎",
        "dynasty": "宋",
        "type": "诗",
        "rhythmic": "",
        "title": "雪后游琅邪山联句",
        "preface": "",
        "paragraphs": [
            "南溪约幽寻，西岭极遐观。",
            "初阳色朦胧，残雪光汗漫。",
            "相望楼殿间，宛在云霄半。",
            "泉声减琤淙，山势欲飞窜。",
            "岩寒雨花霏，谷暖烟絮乱。",
            "幽鸟度乔林，惊猿折枯干。",
            "决决涨溪流，辉辉披野岸。",
            "兰芽吐尚微，冰乳凝未泮。",
            "佛屋对峰尖，禅庵倚崖断。",
            "轩窗爱虚豁，赤白从漫漶。",
            "行敲玉玲琅，松溜珠璀璨。",
            "寜将琼砾分，未省兰蒿判。",
            "行幽兔迹深，瞩远鸦翅缓。",
            "登宜阮孚屐，隐称嵇康锻。",
            "结游贤躅多，镵石清诗烂。",
            "极目穷跻攀，投隙违羁绊。",
            "荣观太帝书，暂憇飞仙馆。",
            "石立翠屏张，霞收丹锦散。",
            "觇坐客炉拥，负暄僧衲换。",
            "选胜唯务得，陟危寜复惮。",
            "谁乘泛海槎，直欲傍银汉。",
            "况有凌云才，何妨举风翰。",
            "景多苦冥搜，欢觧惬佳玩。",
            "乃情慰悬想，昔传非谩谰。",
            "题舆真莫俦，刻烛愧非伴。",
            "玉局共藏机，瑶琴越操缦。",
            "谣谚喜年丰，评文同月旦。",
            "大笔肆滂葩，小巫成泚汗。",
            "造适寓林泉，贪萦任冰炭。",
            "通侻去末礼，从容占奇段。",
            "促节歌更新，啣杯酌无筭。",
            "敢谓良会难，堪为画图看。",
            "感慨非独醒，赓酬毎三叹。",
            "翔步虽异途，清懽归一贯。",
            "洒落似青冥，拘挛岂狴犴。",
            "绝顶所见稀，清狂兹兴罕。",
            "立饫谢珍鲜，行庖后樵爨。",
            "唯恐三节来，难留千骑𫘣。",
            "何时金鼇客，重亲玉皇案。",
            "回首念斯游，驰精杳无畔。"
        ],
        "notes": "",
        "id": "1235d1b9fab6af9eb710555063af0e2c"
    },
    {
        "author": "刁绎",
        "dynasty": "宋",
        "type": "诗",
        "rhythmic": "",
        "title": "滁上间日阴晴联句",
        "preface": "",
        "paragraphs": [
            "阴晴淮海气何殊，一昔风光互惨舒。",
            "大块养春禆造化，繁云间日蔽居诸。",
            "暖回沙碛催来鴈，寒彻冰池怯上鱼。",
            "山色晦明如代谢，花枝凉曝似相于。",
            "朝暾忽荡川原净，夕翳还笼井落疏。",
            "快适得朋酾醁酒，困眠无兴读残书。",
            "虹霞灼灼飞琳馆，烟霭蒙蒙袭隼旟。",
            "定与物情均燥湿，殆非星好有盈虚。",
            "连空雪意迷高桞，遶舍阳和坼嫩蔬。",
            "林外昏鸦啼野尽，城头新月上帘初。"
        ],
        "notes": "",
        "id": "3f89e3a05b5b017136ee0332d81b24cb"
    },
    {
        "author": "刁绎",
        "dynasty": "宋",
        "type": "诗",
        "rhythmic": "",
        "title": "雨后城上种蜀葵效辘轳体联句",
        "preface": "",
        "paragraphs": [
            "不惮移根远，姑怜向日姿。",
            "春风从自得，夜雨况相资。",
            "敏速飞霜镢，婆娑拥碧枝。",
            "幽葩兹有待，杂卉漫多奇。",
            "野藿非余尙，庭兰盍尔知。",
            "倾心安所守，卫足岂其私。",
            "得地何妨徙，干霄固可疑。",
            "采幢须夏节，绿饼与秋期。",
            "莫以藂生陋，唯其秀出宜。",
            "迁非拔茅进，爱岂揠苖为。",
            "色解凌溪锦，花应当酒巵。",
            "遶栏窠尙小，傍砌影犹卑。",
            "援护情宜倍，栽培力已施。",
            "桃蹊容烂熳，竹迳耸参差。",
            "不待毛嫱妬，何嫌鲁相辞。",
            "土培忧压嫩，竹插为扶欹。",
            "疏密齐行列，芳华递疾迟。",
            "纤茎簪间导，繁蘂珥交垂。",
            "恐践禽须逐，防侵草必夷。",
            "养完先固本，采折俟乘时。",
            "屡戒园夫守，频烦墨客窥。",
            "拾来同地芥，吟就比江蓠。",
            "泛与萧蒿长，偏饶雨露滋。",
            "何如君子德，修直任荣衰。"
        ],
        "notes": "",
        "id": "45e4a64044e317670f8d88b916776bfe"
    }
]