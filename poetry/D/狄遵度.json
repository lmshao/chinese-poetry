[
    {
        "author": "狄遵度",
        "dynasty": "宋",
        "type": "诗",
        "rhythmic": "",
        "title": "佳城篇",
        "preface": "",
        "paragraphs": [
            "佳城鬰鬰颓寒烟，孤雏乳兔号荒阡。",
            "夜卧北斗寒挂枕，木落霜拱雁连天。",
            "浮云西去伴落日，行客东尽随长川。",
            "乾坤未死吾尚在，肯与蟪蛄论大年。"
        ],
        "notes": "",
        "id": "3225f80b96605f92236941c2507f0929"
    },
    {
        "author": "狄遵度",
        "dynasty": "宋",
        "type": "诗",
        "rhythmic": "",
        "title": "和涣之深秋月夜书事",
        "preface": "",
        "paragraphs": [
            "洞庭叶下凉飕飕，冻天顽白凝不流。",
            "圆月拟缺不忍缺，轻露欲浮终未浮。",
            "忆吹朱籁凤𫐌上，更采紫芝云峤陬。",
            "玉楼天半几千尺，珠树玲珑悬上头。"
        ],
        "notes": "",
        "id": "3beb5dc20f70f496b6b9d1b723a97ac4"
    },
    {
        "author": "狄遵度",
        "dynasty": "宋",
        "type": "诗",
        "rhythmic": "",
        "title": "雨",
        "preface": "",
        "paragraphs": [
            "高林风怒雨声黑，小阁灯背人语阑。",
            "谁知云外月高照，定是叶间鶑最寒。",
            "时觉急飘愁未已，似闻徐滴喜初翻。",
            "骊驹北首榆关路，天晴烟树沙碛宽。"
        ],
        "notes": "",
        "id": "d3d72c8599bd15e21fdeeab459cb9b7d"
    },
    {
        "author": "狄遵度",
        "dynasty": "宋",
        "type": "诗",
        "rhythmic": "",
        "title": "登楼三首  其一",
        "preface": "",
        "paragraphs": [
            "道之不行乘桴浮，赴河蹈海成今游。",
            "春归应到岭北树，日出先照天南楼。"
        ],
        "notes": "",
        "id": "278434f79300dd39621bc6bbfe3e4b40"
    },
    {
        "author": "狄遵度",
        "dynasty": "宋",
        "type": "诗",
        "rhythmic": "",
        "title": "登楼三首  其二",
        "preface": "",
        "paragraphs": [
            "群山南走失所往，百川东逝兹其穷。",
            "天低水国疑将压，人过月塘愁欲空。"
        ],
        "notes": "",
        "id": "267d863f06d8ae7693ea1bfd559bd2a2"
    },
    {
        "author": "狄遵度",
        "dynasty": "宋",
        "type": "诗",
        "rhythmic": "",
        "title": "登楼三首  其三",
        "preface": "",
        "paragraphs": [
            "莎青石细浅见底，天空云淡无一毫。",
            "波间圆月照不动，海上清风来最高。"
        ],
        "notes": "",
        "id": "48a6aa274246e25b010e38b830e84e41"
    },
    {
        "author": "狄遵度",
        "dynasty": "宋",
        "type": "诗",
        "rhythmic": "",
        "title": "咏芭蕉",
        "preface": "",
        "paragraphs": [
            "植蕉低簷前，双丛对含雨。",
            "叶间求丹心，一日视百腑。",
            "胸中数寸赤，不惜为君吐。",
            "心尽腹亦空，况复霜雪苦。",
            "非无后凋意，柔脆不足御。"
        ],
        "notes": "",
        "id": "d962b586b8801757f9a1af88dd5ff2a3"
    },
    {
        "author": "狄遵度",
        "dynasty": "宋",
        "type": "诗",
        "rhythmic": "",
        "title": "看白云爱而成诗",
        "preface": "",
        "paragraphs": [
            "秋风吹白云，触处自何谷。",
            "初犹半洞门，欻出遍岩腹。",
            "零落依水湄，片段挂枯木。",
            "余影透微白，灭迹混空绿。",
            "烟萝自蘙密，岛溆徒萦曲。",
            "安知苍梧野，下覆猿鸟哭。",
            "谁能久徘徊，返顾视黄鹄。"
        ],
        "notes": "",
        "id": "b511eef81cf1f4d316041a4d46e4f4b5"
    },
    {
        "author": "狄遵度",
        "dynasty": "宋",
        "type": "诗",
        "rhythmic": "",
        "title": "谒孔先生",
        "preface": "",
        "paragraphs": [
            "月出高树枝，影动酒樽处。",
            "树深月色薄，稍以灯火助。",
            "主人喜我过，斟酌亦云屡。",
            "于时幸无累，所谈非近务。",
            "凉风自远至，清景淡吾虑。",
            "方期西山秋，历览陪杖屦。"
        ],
        "notes": "",
        "id": "e30144e7a4a532e5210ac626c7b861d0"
    }
]