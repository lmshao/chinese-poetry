[
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "老将行",
        "preface": "",
        "paragraphs": [
            "烽烟犹未尽，年鬓暗相催。",
            "轻敌心空在，弯弓手不开。",
            "马依秋草病，柳傍故营摧。",
            "唯有酬恩客，时听说剑来。"
        ],
        "notes": "",
        "id": "21b3282edd246148dd9c80e25cc091e6"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "赠萧都官",
        "preface": "",
        "paragraphs": [
            "萧郎自小贤，爱客不言钱。",
            "有酒轻寒夜，无愁倚少年。",
            "闲寻织锦字，醉上看花船。",
            "好是关身事，从人道性偏。"
        ],
        "notes": "",
        "id": "481374a9e86f7f2182b9f9031638215f"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "忝职武昌初至夏口书事献府主相公",
        "preface": "",
        "paragraphs": [
            "白发放橐鞬，梁王爱旧全。",
            "竹篱江畔宅，梅雨病中天。",
            "时奉登楼䜩，闲修上水船。",
            "邑人兴谤易，莫遣鹤支钱。"
        ],
        "notes": "",
        "id": "a6eda14542f97c6ced6b565a6f3fd2ac"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "早秋江行",
        "preface": "",
        "paragraphs": [
            "回望湓城远，西风吹荻花。",
            "暮潮江势阔，秋雨鴈行斜。",
            "多醉浑无梦，频愁欲到家。",
            "渐惊云树转，数点是晨鵶。"
        ],
        "notes": "",
        "id": "ece8fba45e250ac365bacafaf6c0178c"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "题任处士幽居",
        "preface": "",
        "paragraphs": [
            "红叶江邨夕，孤烟草舍贫。",
            "水清鱼识钓，林静犬随人。",
            "采掇山无主，扶持药有神。",
            "客来唯劝酒，蝴蝶是前身。"
        ],
        "notes": "",
        "id": "a56a22b7dac3159fbf28cfd6af96bcb7"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "汉阴驿与宇文十相遇旋归西川因以赠别",
        "preface": "",
        "paragraphs": [
            "吴蜀何年别，相逢汉水头。",
            "望乡心共醉，握手泪先流。",
            "宿雾千山晓，春霖一夜愁。",
            "离情方浩荡，莫说去刀州。"
        ],
        "notes": "",
        "id": "e8780d8ce838e95110a88611c9d183f6"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "早春松江野望",
        "preface": "",
        "paragraphs": [
            "江邨风雪霁，晓望忽惊春。",
            "畊地人来早，营巢鹊语频。",
            "带花移树小，插槿作篱新。",
            "何事胜无事，穷通任此身。"
        ],
        "notes": "",
        "id": "697a2e6229ad3159ec2d9785e915f775"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "少妇词",
        "preface": "",
        "paragraphs": [
            "坐惜年光变，辽阳信未通。",
            "燕迷新画屋，春识旧花丛。",
            "梦绕天山外，愁翻锦字中。",
            "昨来谁是伴，鹦鹉在帘栊。"
        ],
        "notes": "",
        "id": "741b403d4785fa02f668406c7b0fc519"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "岁晚喜远兄弟至书情",
        "preface": "",
        "paragraphs": [
            "几年沧海别，相见竟多违。",
            "鬓发缘愁白，音书为嬾稀。",
            "新诗徒有赠，故国未同归。",
            "人事那堪问，无言是与非。"
        ],
        "notes": "",
        "id": "7341a584f2a364ba10eceb3cda158f66"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "登玉钩亭奉献淮南李相公",
        "preface": "",
        "paragraphs": [
            "西南城上高高处，望月分明似玉钩。",
            "朱槛人云看鸟灭，绿杨如荠遶江流。",
            "定知有客嫌陈榻，从此无人上庾楼。",
            "今日卷帘天气好，不劳骑马看扬州。"
        ],
        "notes": "",
        "id": "01bf4ea2a21eb1dff5386e204bd5969b"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "南阳道中作",
        "preface": "",
        "paragraphs": [
            "东风雨洗顺阳川，蜀锦花开绿草田。",
            "彩雉鬬时频驻马，酒旗翻处亦留钱。",
            "新晴日照山头雪，薄暮人争渡口船。",
            "早晚到家春欲尽，今年寒食月初圆。"
        ],
        "notes": "",
        "id": "7f79e756374c2f10468eb2a70e615de8"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "哭吕衡州八郎中",
        "preface": "",
        "paragraphs": [
            "今朝血泪问苍苍，不分先悲旅馆丧。",
            "人送剑来归陇上，鴈飞书去呌衡阳。",
            "还家路远儿童小，埋玉泉深昼夜长。",
            "望尽素车秋草外，欲将身赎返魂香。"
        ],
        "notes": "",
        "id": "d54b990fe56c01d28ebae6bf4ac034be"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "江陵遇元九李六二侍御纪事书情呈十二韵",
        "preface": "",
        "paragraphs": [
            "自见人相爱，如君爱我稀。",
            "好闲容问道，攻短每言非。",
            "梦想何曾间，追欢未省违。",
            "看花怜后到，避酒许先归。",
            "柳寺春堤远，津桥曙月微。",
            "渔翁随去处，禅客共因依。",
            "蓬阁初疑义，霜台晚畏威。",
            "学深通古字，心直触危机。",
            "肯滞荆州掾，犹香柏署衣。",
            "山连巫峡秀，田傍渚宫肥。",
            "美玉方齐价，迁鸎尚怯飞。",
            "伫看霄汉上，连步侍彤闱。"
        ],
        "notes": "",
        "id": "7c609f7aee8f50f4ba7acc4fcbbc3b34"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "游仙词",
        "preface": "",
        "paragraphs": [
            "海上神山绿，溪边杏树红。",
            "不知何处去，月照玉楼空。"
        ],
        "notes": "",
        "id": "dd49680b173ebff046107e15e9ef9c44"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "赠阿史那都尉",
        "preface": "",
        "paragraphs": [
            "较猎燕山经几春，雕弓白羽不离身。",
            "年来马上浑无力，望见飞鸿指似人。"
        ],
        "notes": "",
        "id": "0e3fe9d98c7cdc64860e3526f019f1d8"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "陕府宾堂览房杜二公仁寿年中题纪手迹",
        "preface": "",
        "paragraphs": [
            "仁寿元和二百年，蒙笼水墨淡如烟。",
            "当时憔悴题名日，汉祖龙潜未上天。"
        ],
        "notes": "",
        "id": "415e736ce0ffc5a6a4b16e061dfc2a13"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "早春送宇文十归吴",
        "preface": "",
        "paragraphs": [
            "春迟不省似今年，二月无花雪满天。",
            "村店闭门何处宿，夜深遥唤渡江船。"
        ],
        "notes": "",
        "id": "85620c57577f454a72777f87982c3118"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "经窦车骑故城",
        "preface": "",
        "paragraphs": [
            "荒陂古堞欲千年，名振图书剑在泉。",
            "今日诸孙拜坟树，愧无文字续燕然。"
        ],
        "notes": "",
        "id": "5654aea95c6fbc5a8990e5d7b933bf65"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "赠王氏小儿",
        "preface": "",
        "paragraphs": [
            "竹林会里偏怜小，淮水清时最觉贤。",
            "莫倚儿童轻岁月，丈人曾共尔同年。"
        ],
        "notes": "",
        "id": "d77b4eb5f19dfd390c784cd5216b7916"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "唐州东途作",
        "preface": "",
        "paragraphs": [
            "绿林兵起结愁云，白羽飞书未解纷。",
            "天子欲开三面网，莫将弓箭射官军。"
        ],
        "notes": "",
        "id": "3bb7bf5e8f556310b99b9f9e03c8abd5"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "新罗进白鹰",
        "preface": "",
        "paragraphs": [
            "御马新骑禁苑秋，白鹰来自东海头。",
            "汉皇无事须游猎，雪乱争飞锦臂鞲。"
        ],
        "notes": "",
        "id": "f146a9accf73cdd6d8ad81eff88576d1"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "秋夕",
        "preface": "",
        "paragraphs": [
            "护霜云映月朦胧，乌鹊争飞井上桐。",
            "半夜酒醒人不觉，满池荷叶动秋风。"
        ],
        "notes": "",
        "id": "4737d531bfc4931edcf65106c7d71883"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "襄阳寒食寄宇文籍",
        "preface": "",
        "paragraphs": [
            "烟水初销见万家，东风吹柳万条斜。",
            "大堤欲上谁相伴，马踏春泥半是花。"
        ],
        "notes": "",
        "id": "d343c327fa15f0646bf451117074ead4"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "奉使蓟门",
        "preface": "",
        "paragraphs": [
            "自从身属富人侯，蝉噪槐花已四秋。",
            "今日一茎新白发，懒骑官马到幽州。"
        ],
        "notes": "",
        "id": "c8f9eb418b40a206960a58bfe4eaa936"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "送刘禹锡",
        "preface": "",
        "paragraphs": [
            "十年憔悴武陵溪，鹤病深林玉在泥。",
            "今日太行平似砥，九霄初倚入云梯。"
        ],
        "notes": "",
        "id": "0b4b03a1c3c9842969f7b12e5996331e"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "送元稹西归",
        "preface": "",
        "paragraphs": [
            "南州风土滞龙媒，黄纸初飞勅字来。",
            "二月曲江连旧宅，阿婆情熟牡丹开。"
        ],
        "notes": "",
        "id": "a113a739a7acd63c0114b21816322370"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "过骊山",
        "preface": "",
        "paragraphs": [
            "翠辇红旌去不回，苍苍宫树锁青苔。",
            "有人说得当时事，曾见长生玉殿开。"
        ],
        "notes": "",
        "id": "b339d77488138c8af50dc523483f80bc"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "洛中即事",
        "preface": "",
        "paragraphs": [
            "高梧叶尽鸟巢空，洛水潺湲夕照中。",
            "寂寂天桥车马绝，寒鸦飞入上阳宫。"
        ],
        "notes": "",
        "id": "9f1a658c276a3ecdd4c4a23945d62016"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "寻道者所隐不遇",
        "preface": "",
        "paragraphs": [
            "篱外涓涓涧水流，槿花半点夕阳收。",
            "欲题名字知相访，又恐芭蕉不奈秋。"
        ],
        "notes": "",
        "id": "34510f14add39c7de30bad2698f69725"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "寄南游兄弟",
        "preface": "",
        "paragraphs": [
            "书来未报几时还，知在三湘五岭间。",
            "独立衡门秋水阔，寒鸦飞去日衔山。"
        ],
        "notes": "",
        "id": "64d15698409e8cd1df8cd72358f0051b"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "宫人斜",
        "preface": "",
        "paragraphs": [
            "离宫路远北原斜，生死恩深不到家。",
            "云雨今归何处去，黄鹂飞上野棠花。"
        ],
        "notes": "",
        "id": "54623e66e80e14339acf0cd3a0e6437b"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "代邻叟",
        "preface": "",
        "paragraphs": [
            "年来七十罢耕桑，就暖支羸强下床。",
            "满眼儿孙身外事，闲梳白发对残阳。"
        ],
        "notes": "",
        "id": "d5052cbb4da70d04f366e9ae2649434f"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "新营别墅寄家兄",
        "preface": "",
        "paragraphs": [
            "懒性如今成野人，行藏由兴不由身。",
            "莫惊此度归来晚，买得西山正值春。"
        ],
        "notes": "",
        "id": "f9c73b35aa43357d04c2f3b94306d5ea"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "南游感兴",
        "preface": "",
        "paragraphs": [
            "伤心欲问前朝事，惟见江流去不回。",
            "日暮东风春草绿，鹧鸪飞上越王台。"
        ],
        "notes": "",
        "id": "8bb3691f9d90152cf0fe131ffc38272c"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "题剑津",
        "preface": "",
        "paragraphs": [
            "风前推折千年剑，岩下澄空万古潭。",
            "双剑变成龙化去，两溪相并水归南。"
        ],
        "notes": "",
        "id": "1fea53d269a35b59be29ca9daa3e1979"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "放鱼",
        "preface": "",
        "paragraphs": [
            "金钱赎得免刀痕，闻道禽鱼亦感恩。",
            "好去长江千万里，不须辛苦上龙门。"
        ],
        "notes": "",
        "id": "549cba70e244ce40f9d209e6a903ebbf"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "永宁小园寄接近校书",
        "preface": "",
        "paragraphs": [
            "故里心期奈别何，手栽芳树忆庭柯。",
            "东臯黍熟君应醉，梨叶初红白露多。"
        ],
        "notes": "",
        "id": "a48402e5feb007634826bcb51e9ee372"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "从军别家",
        "preface": "",
        "paragraphs": [
            "自笑儒生著战袍，书斋壁上挂弓刀。",
            "如今便是征人妇，好织回文寄窦滔。"
        ],
        "notes": "",
        "id": "e14ff760366c993c28e3251133805ddb"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "悼妓东东",
        "preface": "",
        "paragraphs": [
            "芳菲美艳不禁风，未到春残已坠红。",
            "惟有侧轮车上铎，耳边长似呌东东。"
        ],
        "notes": "",
        "id": "c6153f8d851806a750b066707a63297b"
    },
    {
        "author": "窦巩",
        "dynasty": "唐",
        "type": "诗",
        "rhythmic": "",
        "title": "自京师将赴黔南",
        "preface": "",
        "paragraphs": [
            "风雨荆州二月天，问人须雇峡中船。",
            "西南一望云和水，犹道黔南有四千。"
        ],
        "notes": "",
        "id": "90fd0bf56722f4ca4669d2a10d5cfb24"
    }
]