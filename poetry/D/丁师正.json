[
    {
        "author": "丁师正",
        "dynasty": "宋",
        "type": "诗",
        "rhythmic": "",
        "title": "挽故知容州朝请陶公  其一",
        "preface": "",
        "paragraphs": [
            "游宦天西北，心随造物游。",
            "春风郧子国，明月岳阳楼。",
            "政出黔黎喜，名高夷狄愁。",
            "案巡边万里，风雪破貂裘。"
        ],
        "notes": "",
        "id": "ecf992d9d320d7d49e6b908d57ac5244"
    },
    {
        "author": "丁师正",
        "dynasty": "宋",
        "type": "诗",
        "rhythmic": "",
        "title": "挽故知容州朝请陶公  其二",
        "preface": "",
        "paragraphs": [
            "嚼得菜根断，诗寒骨更臞。",
            "爱民心雪白，报国鬓霜枯。",
            "仕久衣长破，归来屋亦无。",
            "全家寄僧舍，冰冻折吟须。"
        ],
        "notes": "",
        "id": "39ddcb21e014ab657e21228feeebeebd"
    },
    {
        "author": "丁师正",
        "dynasty": "宋",
        "type": "诗",
        "rhythmic": "",
        "title": "挽故知容州朝请陶公  其三",
        "preface": "",
        "paragraphs": [
            "万影奔朝市，归山见一人。",
            "青云莫相附，白雪不生尘。",
            "暖日眠松石，凉风岸葛巾。",
            "依然旧原宪，猿鹤伴清贫。"
        ],
        "notes": "",
        "id": "825249e28873597d5dea31cf4dc5ce9d"
    },
    {
        "author": "丁师正",
        "dynasty": "宋",
        "type": "诗",
        "rhythmic": "",
        "title": "挽故知容州朝请陶公  其四",
        "preface": "",
        "paragraphs": [
            "苦硬黄花节，霜枝香更清。",
            "乾坤一庞老，今古两渊明。",
            "白玉难重见，孤冰不复清。",
            "梦中期会面，雪涕话平生。"
        ],
        "notes": "",
        "id": "178857cc2b3fda202a893f1c7fedfedb"
    },
    {
        "author": "丁师正",
        "dynasty": "宋",
        "type": "诗",
        "rhythmic": "",
        "title": "挽故知容州朝请陶公  其五",
        "preface": "",
        "paragraphs": [
            "揖坐楼头夜，酒杯生菜盘。",
            "交情三月暮，细雨一灯寒。",
            "谈笑响如在，赓酬墨未干。",
            "死生千古别，西日照阑干。"
        ],
        "notes": "",
        "id": "0a2657ec7950ead1e5636cbfbf63736f"
    }
]