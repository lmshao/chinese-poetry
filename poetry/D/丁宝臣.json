[
    {
        "author": "丁宝臣",
        "dynasty": "宋",
        "type": "诗",
        "rhythmic": "",
        "title": "招通判沈兴宗游五泄",
        "preface": "",
        "paragraphs": [
            "路缘萝茑荫杉松，翠壁丹崖不计重。",
            "天作锦屏环十里，僧开朱屋面千峰。",
            "花闲越鸟钩辀语，谿外秦人髣髴逢。",
            "早晚车驺到山下，篮舆多日待追从。"
        ],
        "notes": "",
        "id": "f8b06fe12731e076f3cc4349a6d604e4"
    },
    {
        "author": "丁宝臣",
        "dynasty": "宋",
        "type": "诗",
        "rhythmic": "",
        "title": "游五泄书呈完夫节推",
        "preface": "",
        "paragraphs": [
            "莫厌幽寻路险辛，细思容易是山神。",
            "能收地巧藏深处，不惜天奇示俗人。",
            "古有少陵吟未到，今无摩诘画难真。",
            "海边见说天童好，祗待君诗判等伦。"
        ],
        "notes": "",
        "id": "f2e8a32e179581dc4d4fd9a036e31822"
    },
    {
        "author": "丁宝臣",
        "dynasty": "宋",
        "type": "诗",
        "rhythmic": "",
        "title": "留题崇法院",
        "preface": "",
        "paragraphs": [
            "濒湖三寺倚峥嵘，梵刹相高对县城。",
            "楼殿尽知随处盛，山林独爱此中清。",
            "翦开木末簷牙出，凿破岩腰磴道成。",
            "悟得祖师心印法，禅僧遥指塔灯明。"
        ],
        "notes": "",
        "id": "829e2547043cb83844cdd719db4aae97"
    },
    {
        "author": "丁宝臣",
        "dynasty": "宋",
        "type": "诗",
        "rhythmic": "",
        "title": "次韵十五日菊  其一",
        "preface": "",
        "paragraphs": [
            "秋香多日閟英华，霜脱离离抱砌斜。",
            "趁节不随时俗眼，近冬真是岁寒花。",
            "摛辞旧入骚人笔，载酒谁寻醉令家。",
            "曾读南华齐物论，均无迟速可惊嗟。"
        ],
        "notes": "",
        "id": "40d4bde7275f547daa1ce831af99d001"
    },
    {
        "author": "丁宝臣",
        "dynasty": "宋",
        "type": "诗",
        "rhythmic": "",
        "title": "次韵十五日菊  其二",
        "preface": "",
        "paragraphs": [
            "寒芳开晚独堪嘉，开日仍逢小雨斜。",
            "秋尽亭台凋木叶，月圆时节伴蓂花。",
            "幽香不入登高会，清赏终存好事家。",
            "黄蕊绿茎如旧岁，人心徒有后时嗟。"
        ],
        "notes": "",
        "id": "cfaa243351e04919a7ee8e95b3923758"
    },
    {
        "author": "丁宝臣",
        "dynasty": "宋",
        "type": "诗",
        "rhythmic": "",
        "title": "题慧山翠麓亭",
        "preface": "",
        "paragraphs": [
            "谛看轩轩面翠微，暂来登此已忘机。",
            "地连佛寺楼台古，泉落山田稻蟹肥。",
            "晓径忽穿清气入，夜船多载白云归。",
            "世人谁识红尘外，终老功名未拂衣。"
        ],
        "notes": "",
        "id": "276e2c59ab0e4cdc97d370f37546b386"
    },
    {
        "author": "丁宝臣",
        "dynasty": "宋",
        "type": "诗",
        "rhythmic": "",
        "title": "和慧山泉",
        "preface": "",
        "paragraphs": [
            "谁识澄渊万古清，潢污扰扰谩纵横。",
            "出从山底应无极，流落人间自有声。",
            "江汉想能同浩渺，尘沙虽混更分明。",
            "从来旱岁为膏泽，安和茶经浪得名。"
        ],
        "notes": "",
        "id": "35d4edcc887823767b45a9fc69fbb9b4"
    },
    {
        "author": "丁宝臣",
        "dynasty": "宋",
        "type": "诗",
        "rhythmic": "",
        "title": "和永叔新晴独过东山",
        "preface": "",
        "paragraphs": [
            "芳辰百五前，选胜到林泉。",
            "万树绿初染，群花红未然。",
            "阴岩犹贮雪，暖谷自生烟。",
            "妇汲溪头水，人耕草际田。",
            "日中林影直，风静鸟声圆。",
            "健令多情甚，寻春最占先。"
        ],
        "notes": "",
        "id": "db8cd7a1927b43df60eaebfe44ccb1ea"
    }
]