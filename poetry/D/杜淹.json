[
    {
        "author": "杜淹",
        "dynasty": "唐",
        "type": "诗",
        "rhythmic": "",
        "title": "召拜御史大夫赠袁天纲",
        "preface": "",
        "paragraphs": [
            "伊吕深可慕，松乔定是虚。",
            "系风终不得，脱屣欲安如。",
            "且珍纨素美，当与薜萝疎。",
            "既逢杨得意，非复久闲居。"
        ],
        "notes": "",
        "id": "7986f33f942720bd6f9c660404e59a33"
    },
    {
        "author": "杜淹",
        "dynasty": "唐",
        "type": "诗",
        "rhythmic": "",
        "title": "咏寒食鬬鸡应秦王教",
        "preface": "",
        "paragraphs": [
            "寒食东郊道，扬鞲竞出笼。",
            "花冠初照日，芥羽正生风。",
            "顾敌知心勇，先鸣觉气雄。",
            "长翘频扫阵，利爪屡通中。",
            "飞毛遍绿野，洒血渍芳丛。",
            "虽然百战胜，会自不论功。"
        ],
        "notes": "",
        "id": "2ca37dbb3edcd879121d3aa95f12fb55"
    },
    {
        "author": "杜淹",
        "dynasty": "唐",
        "type": "诗",
        "rhythmic": "",
        "title": "寄赠齐公",
        "preface": "",
        "paragraphs": [
            "冠盖游梁日，诗书问志年。",
            "佩兰长坂上，攀桂小山前。",
            "结交澹若水，履道直如弦。",
            "此欢终未极，于兹独播迁。",
            "赭衣登蜀道，白首别秦川。",
            "泪随沟水逝，心逐晓旌悬。",
            "去去逾千里，悠悠隔九天。",
            "郊野间长薄，城阙隐凝烟。",
            "关门共月对，山路与云连。",
            "此时寸心里，难用尺书传。"
        ],
        "notes": "",
        "id": "308868769e161b237ebe3058fa0f9236"
    }
]