[
    {
        "author": "丁儒",
        "dynasty": "唐",
        "type": "诗",
        "rhythmic": "",
        "title": "归闲诗二十韵",
        "preface": "",
        "paragraphs": [
            "漳北遥开郡，泉南久罢屯。",
            "归寻初旅寓，喜作旧乡邻。",
            "好鸟鸣簷竹，村黎爱幕臣。",
            "土音今听惯，民俗始知淳。",
            "烽火无传警，江山已净尘。",
            "天开一岁暖，花发四时春。",
            "杂卉三冬绿，嘉禾两度新。",
            "俚歌声靡曼，秫酒味温醇。",
            "锦苑来丹荔，清波出素鳞。",
            "芭蕉金剖润，龙眼玉生津。",
            "蜜取花间[露]（液），柑藏树上珍。",
            "醉宜𫉄蔗沥，睡稳木棉[茵]（温）。",
            "茉莉香篱落，榕阴浃里𬮱。",
            "雪霜偏避地，风景独推闽。",
            "辞国来诸属，于兹缔六亲。",
            "追随情语好，问餽[岁]（几）时频。",
            "相访朝和夕，浑忘越与秦。",
            "功成在炎域，事定有闲身。",
            "词赋聊酬和，才名任隐沦。",
            "呼童多种植，长是此方人。"
        ],
        "notes": "",
        "id": "1d5a442d7be6a86b3535600d275bce4c"
    },
    {
        "author": "丁儒",
        "dynasty": "唐",
        "type": "诗",
        "rhythmic": "",
        "title": "冬日到泉郡次九龙江与诸公唱和[十三韵]",
        "preface": "",
        "paragraphs": [
            "迢递千重险，崎岖一路通。",
            "山深迷白日，林冬豁苍穹。",
            "正值严冬际，浑如春昼中。",
            "泉醴开名郡，江清稳卧龙。",
            "天涯寒不至，地角气偏融。",
            "橘列丹青树，槿抽锦绣丛。",
            "秋余甘菊艳，岁迫丽春红。",
            "麦陇披蓝远，榕庄拔翠雄。",
            "减衣游别坞，赤脚走邨童。",
            "日出喧鸟鹊，沙晴落雁鸿。",
            "池澌含晚照，岭黛彻寒空。",
            "风景无终始，乾坤有异同。",
            "但思乡国迥，薄暮起心[忡]（冲）。",
            "（以上二诗见《漳州府志》引《白石丁氏谱》。",
            "二诗据清刻《白石丁氏谱》校改。",
            "）。"
        ],
        "notes": "",
        "id": "1c8f243ef1db0ebecaeb81c45a1cd65b"
    }
]