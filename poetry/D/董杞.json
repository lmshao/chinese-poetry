[
    {
        "author": "董杞",
        "dynasty": "宋",
        "type": "诗",
        "rhythmic": "",
        "title": "游招真观",
        "preface": "",
        "paragraphs": [
            "溪旁老子宫，古松奋苍鬣。",
            "修迳烟霏深，中岩祠像设。",
            "岩头流云漫，千丈藤萝结。",
            "猿猱跃其间，手疑攀日月。",
            "岩下缓经行，人间诸想灭。",
            "文楸飞雹铿，朱弦浮磬彻。",
            "此山宇宙初，谁擘坤轴裂。",
            "六丁曾一戏，万古留洞穴。",
            "仙翁昔此栖，还丹成白雪。",
            "佩环升倒景，遗台犹岌嶪。",
            "菊秋风日佳，归艎双桨歇。",
            "便欲茆三间，于此谢尘劫。"
        ],
        "notes": "",
        "id": "463658ed2a7173da2b22f965bb4913a0"
    },
    {
        "author": "董杞",
        "dynasty": "宋",
        "type": "诗",
        "rhythmic": "",
        "title": "水泛及门用老杜江涨韵",
        "preface": "",
        "paragraphs": [
            "雨声喧昼夜，不断汹簷流。",
            "篱落维孤艇，溪湖失旧洲。",
            "访君无去路，狎我有来鸥。",
            "涛浪相欺得，冲门鼓白头。"
        ],
        "notes": "",
        "id": "423e4550c5fe76acff53198e2bdd5c1a"
    },
    {
        "author": "董杞",
        "dynasty": "宋",
        "type": "诗",
        "rhythmic": "",
        "title": "西园",
        "preface": "",
        "paragraphs": [
            "何处西园好，楼雄说媚川。",
            "村环春色水，树带夕阳天。",
            "客促云间棹，渔吹浦外烟。",
            "且来穷燕赏，著句剩流传。"
        ],
        "notes": "",
        "id": "3ee43753a029a51b73ee52e46afb404c"
    },
    {
        "author": "董杞",
        "dynasty": "宋",
        "type": "诗",
        "rhythmic": "",
        "title": "用洪宪韵自述",
        "preface": "",
        "paragraphs": [
            "壮志摩云一剑闲，欲屠石堡斩楼兰。",
            "功名努力车登坂，岁月惊心水下滩。",
            "小小茆茨渔子舍，星星鬓髪腐儒冠。",
            "高山流水无穷思，整顿瑶琴试一弹。"
        ],
        "notes": "",
        "id": "2ce7d799169c7a4b410a22a5dfaaf880"
    },
    {
        "author": "董杞",
        "dynasty": "宋",
        "type": "诗",
        "rhythmic": "",
        "title": "过彭蠡湖",
        "preface": "",
        "paragraphs": [
            "客子扁舟故里还，烟收雨霁出芦湾。",
            "浮天浴日重湖水，镇浪回风四望山。",
            "远树离离飞鸟外，征帆点点断云间。",
            "渔翁活计一篷底，爱汝白鸥相似闲。"
        ],
        "notes": "",
        "id": "2ccbd7d24b59d7a9a97cca37e15cae02"
    },
    {
        "author": "董杞",
        "dynasty": "宋",
        "type": "诗",
        "rhythmic": "",
        "title": "题水陆寺",
        "preface": "",
        "paragraphs": [
            "殿楼边翠麓，窗户俯清湘。",
            "游客匆匆去，高僧白日长。"
        ],
        "notes": "",
        "id": "4c81ec3eb93ab685c65619ecb891f11a"
    },
    {
        "author": "董杞",
        "dynasty": "宋",
        "type": "诗",
        "rhythmic": "",
        "title": "题薝卜",
        "preface": "",
        "paragraphs": [
            "春花狼藉余，六出净烦热。",
            "衲衣凝夜禅，香散深林月。"
        ],
        "notes": "",
        "id": "87f59ffef30ce440a8e516602f422e34"
    },
    {
        "author": "董杞",
        "dynasty": "宋",
        "type": "诗",
        "rhythmic": "",
        "title": "阮阁",
        "preface": "",
        "paragraphs": [
            "阴阴松竹合，幽鸟傍人啼。",
            "一局枯棋罢，曦轮又欲西。"
        ],
        "notes": "",
        "id": "73aed343fd24f585511590c8bb32b9ef"
    },
    {
        "author": "董杞",
        "dynasty": "宋",
        "type": "诗",
        "rhythmic": "",
        "title": "暮春闻张思顺归期",
        "preface": "",
        "paragraphs": [
            "小园寂寞锁青春，桃李留花待主人。",
            "青子已团浓绿底，归艎犹未到溪滨。"
        ],
        "notes": "",
        "id": "43f18f5ecd6af2e08ec3477356b257e5"
    },
    {
        "author": "董杞",
        "dynasty": "宋",
        "type": "诗",
        "rhythmic": "",
        "title": "梅",
        "preface": "",
        "paragraphs": [
            "略彴低横露浅滩，瘦筇独立月华残。",
            "一枝拂掠浑如旧，思入清江烟水寒。"
        ],
        "notes": "",
        "id": "e5c0b75ed86073eb07bbcef1016b8935"
    }
]