[
    {
        "author": "杜纯",
        "dynasty": "宋",
        "type": "诗",
        "rhythmic": "",
        "title": "送中济侍郎帅庆得乘字",
        "preface": "",
        "paragraphs": [
            "羌马轶河西，诏下绝贡聘。",
            "自是封疆臣，都俞命弥敬。",
            "莫如小司徒，钦哉往临庆。",
            "貔貅十万人，大半爵公乘。",
            "恩将怀其心，威足系其颈。",
            "牧无南向尘，指挥罔不定。",
            "边氓歌夜耕，更续公刘政。",
            "今日燕西园，愧接儒林盛。",
            "阳关断谁肠，笑把金钟听。",
            "家世本诗书，无劳霍去病。"
        ],
        "notes": "",
        "id": "7aefc779d13ddf68ea5345e5cd5062f7"
    }
]