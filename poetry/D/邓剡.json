[
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "挽文文山",
        "preface": "",
        "paragraphs": [
            "忆公泪悬河，九地无此事泻。",
            "想公骑赤龙，请命苍梧野。",
            "世人醉生死，翻笑独醒者。",
            "焉知千载英，精爽皎不夜。",
            "义士无废兴，时运有代谢。",
            "念昔丧乱初，公骑使君马。",
            "奋袂起勤王，忼慨泪盈把。",
            "须臾三万众，如自九天下。",
            "灯棋书檄交，笑语杂悲咤。",
            "捧土障洪河，一绳维大厦。",
            "至哉朝宗性，百折终不舍。",
            "身北冠自南，血碧心肯化。",
            "颜钩凛忠劲，杜诗蔚骚雅。",
            "晋阳骨肉冤，东市刀兵解。",
            "精诚揭天日，气魄动夷夏。",
            "丈夫如此何，一死尤足怕。",
            "田横老宾客，白发余息假。",
            "有时梦岩电，意悟当飘洒。",
            "非无中丞传，杀青自谁写。",
            "魂归哀江南，千秋俎乡社。"
        ],
        "notes": "",
        "id": "8c5b0e9e6938ec6ff436a328c6b09890"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "文文山画像赞",
        "preface": "",
        "paragraphs": [
            "目煌煌兮疏星晓寒，气英英兮晴雷殷山。",
            "头碎柱而璧完，血化碧而心丹。",
            "呜呼，谁谓斯人不在世间。"
        ],
        "notes": "",
        "id": "13d24815f2dff6f7689be9694aae2dea"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "挽李行甫",
        "preface": "",
        "paragraphs": [
            "落倘使平生马少游，不将乡里博封侯。",
            "肯缘儿辈断屐齿，谁忆平生醉杖头。",
            "老去焉知尧壤力，乱来初识楚天忧。",
            "新坟似与欧阡近，许见衣冠夜月游。"
        ],
        "notes": "",
        "id": "a26c0faa6381d5a117d41733c5df8e0c"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "挽唐如晦二首  其一",
        "preface": "",
        "paragraphs": [
            "战艺时人北，受书吾道东。",
            "俊图开熟路，怒翼碍回风。",
            "勇往千人废，豪来一世空。",
            "深山埋玉气，得失付鸡虫。"
        ],
        "notes": "",
        "id": "166e5c5896e57f40d964620b02a61711"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "挽唐如晦二首  其二",
        "preface": "",
        "paragraphs": [
            "法护何妨短，元龙故自豪。",
            "交情如水淡，义气与秋高。",
            "贫不沾三釜，年方见二毛。",
            "魂兮如可返，通饮读离骚。"
        ],
        "notes": "",
        "id": "bc5dc841cb04a16d30ff76b9b7d26e9b"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "挽文魁母齐魏国夫人三首  其一",
        "preface": "",
        "paragraphs": [
            "客谈剪髻德，邻识断机心。",
            "梭壁风云早，谖春雨露深。",
            "安舆神物相，归旐路足钦。",
            "滂母犹难比，生儿振古今。"
        ],
        "notes": "",
        "id": "17010c84b4bebd13d9cb002c477ef4c0"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "挽文魁母齐魏国夫人三首  其二",
        "preface": "",
        "paragraphs": [
            "色养从予季，全忠付伯兮。",
            "一心陵事汉，数语贾兴齐。",
            "海岭太多幸，崦嵫日遽西。",
            "犹怜兼国命，鸾诰湿金泥。"
        ],
        "notes": "",
        "id": "6028c1c48fe89163bde69e13ad0e7c40"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "挽文魁母齐魏国夫人三首  其三",
        "preface": "",
        "paragraphs": [
            "两公兄弟我，我亦母夫人。",
            "侍疾番禺药，行封海道纶。",
            "孤穷空后死，俯仰欲谁亲。",
            "不尽西州泪，陶阡杳去尘。"
        ],
        "notes": "",
        "id": "5e543fb3643f62f3f01d64c6f3efbb7d"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "鹧鸪",
        "preface": "",
        "paragraphs": [
            "行不得也哥哥。",
            "瘦妻弱子羸牸驮，天长地阔多网罗。",
            "南音渐少北音多，肉飞不起可奈何。",
            "行不得也哥哥。"
        ],
        "notes": "",
        "id": "488d4365ec5b6d7c59ee21e8e7693534"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "步月  其一",
        "preface": "",
        "paragraphs": [
            "皓月流华光，微霄暧虚碧。",
            "空庭四无人，及此美□夕。",
            "霏微弄香雾，淡荡舒玉色。",
            "离离花影斜，梢梢兰露滴。",
            "颓然意忘倦，欲起还自惜。",
            "春情谅难得，后夜空相忆。"
        ],
        "notes": "",
        "id": "017e5d237d8fb9a2cc0a07c2c8ccb6d3"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "步月  其二",
        "preface": "",
        "paragraphs": [
            "盈盈当春月，含情隔幽櫺。",
            "好怀自制，起坐可一庭。",
            "娟娟吐微云，迢迢映华星。",
            "不寝步芳阴，裴回惜娉娉。",
            "百虫未敢怨，卉木正葱青。",
            "余光散草露，乃复似秋萤。"
        ],
        "notes": "",
        "id": "ca7edc824f3924fe2a2403c398341364"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "晓迳",
        "preface": "",
        "paragraphs": [
            "晓风吹众绿，中含露气清。",
            "振袂起行散，逍遥觉身轻。",
            "爱彼薝卜香，淡然无世情。",
            "依稀庞家女，提篮映篱行。",
            "虽无膏沐意，皓质玉雪明。",
            "相看味禅悦，何必话无生。"
        ],
        "notes": "",
        "id": "0b51d8f14f7e6a97081efbac933d252d"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "暑夕",
        "preface": "",
        "paragraphs": [
            "暑夕不能寐，起坐林间亭。",
            "啮鼠欺黑月，流萤乱飞星。",
            "星河光淡泊，不辨草树青。",
            "泥泥凉露下，稍稍残梦醒。",
            "幽虫故儿女，私语如相譍。",
            "邻钟自何来，迢迢入孤听。"
        ],
        "notes": "",
        "id": "be6b2c27ae1f05f7623868f1fc20dea2"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "夜闻风声归思浩然",
        "preface": "",
        "paragraphs": [
            "西风响高树，乡梦去帆前。",
            "稚子衡门下，先茔乱叶边。",
            "老来多一出，归去恰经年。",
            "海燕巢何晚，秋期落尔先。"
        ],
        "notes": "",
        "id": "17faa027362d036985280c7cd38d5ac7"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "砻山",
        "preface": "",
        "paragraphs": [
            "斜阳客如画，路转丛薄间。",
            "惊禽忽冲起，似石投前山。"
        ],
        "notes": "",
        "id": "adc388d0174a2c52b978ad44f76048a3"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "午坐后亭",
        "preface": "",
        "paragraphs": [
            "隔帘迟日午风微，社燕惊寒未肯归。",
            "读了丹经成默坐，时时一片杏花飞。"
        ],
        "notes": "",
        "id": "e9af83a14fa41d301715a4529902c8db"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "望夫山",
        "preface": "",
        "paragraphs": [
            "朝望夫，暮望夫，一夕化作山石枯。",
            "潮水去却回，行人来不来。"
        ],
        "notes": "",
        "id": "9e4708fb912d716265598574d29770c7"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "简寂观",
        "preface": "",
        "paragraphs": [
            "一迳两山合，迢迢入青空。",
            "前横交剑流，后倚叠云屏。",
            "平生三笑图，此日丹元庭。",
            "双瀑隐如画，可玩不可听。",
            "东瀑更飘洒，珠玑落青冥。",
            "丹井久湮芜，蜕骨何由灵。",
            "何年老鹤归，松桧语丁宁。",
            "苦竹不肯笋，知此味甘馨。",
            "秋深石坛冷，液液枕参横。"
        ],
        "notes": "",
        "id": "f707a421647693b0d9d232274a075e6e"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "报先寺",
        "preface": "",
        "paragraphs": [
            "我是人间未了僧，苍崖如梦昔经行。",
            "炉中香愿犹余烬，石上精魂又一生。",
            "绝嶂猿啼惊犬吠，四山屏合护钟声。",
            "何当缘业人间满，孤拥秋衾坐五更。"
        ],
        "notes": "",
        "id": "371e7907821150159410b7717fce8071"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "书乌龙山",
        "preface": "",
        "paragraphs": [
            "岁云暮矣可奈何，云愁雨湿阴风多。",
            "林壑摧残海惊波，惨淡一色无山河。",
            "哀鸣嗷嗷旧枝柯，飞天不容忧虞罗。",
            "深山短景孤鸟过，会看明午风日和。"
        ],
        "notes": "",
        "id": "00fb4b44efa33b89078f507f8063ef76"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "跋刘敏叔画杨诚斋先生探梅图",
        "preface": "",
        "paragraphs": [
            "夜起诗翁吟骨健，雪寒梅瘦月初生。",
            "谁教霜月闲描画，景物和人成五清。"
        ],
        "notes": "",
        "id": "a976a8d533df66f053bdeb1196e4d011"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "题龙山钟",
        "preface": "",
        "paragraphs": [
            "丰山背后钟，霜月平原定。",
            "夜半响鲸音，隐隐天地应。",
            "山灵鹤梦醒，独听还独咏。",
            "萧萧蓬蒿中，收入杜陵径。"
        ],
        "notes": "",
        "id": "e4e52a7dcf7f6103f9ace7563016bbe9"
    },
    {
        "author": "邓剡",
        "dynasty": "宋",
        "type": "诗",
        "rhythmic": "",
        "title": "避乱至乌岩山赠承节赵公",
        "preface": "",
        "paragraphs": [
            "流水桃花又避秦，诛茅西崦结为邻。",
            "如公尚友浮丘伯，顾我早师梅子真。",
            "棋酒从容新里社，衣冠萧散古遗民。",
            "他年史传收芳迹，应许牵联作隐人。"
        ],
        "notes": "",
        "id": "af60d4a50ee682ed3872bb9c6c475ff6"
    },
    {
        "author": "邓剡",
        "dynasty": "宋",
        "type": "词",
        "rhythmic": "促拍丑奴儿",
        "title": "",
        "preface": "",
        "paragraphs": [
            "睡起怯春寒。",
            "海棠花、开未开间。",
            "莫言春色三分二，朱颜绿鬓，栽花种竹，谁似君闲。",
            "侯印旧家毡。",
            "早天边、飞诏催还。",
            "从今岁岁称觞处，人如玉雪，花如锦绣，福寿如山。"
        ],
        "notes": "",
        "id": "8e2955a5249c135d1ce5ea164406bba9"
    },
    {
        "author": "邓剡",
        "dynasty": "宋",
        "type": "词",
        "rhythmic": "八声甘州",
        "title": "",
        "preface": "",
        "paragraphs": [
            "笑钗符、恰正带宜男。",
            "还将寿花簪。",
            "早风薰竹醉，松凉鹤健，午坐存庵。",
            "三十六峰玉立，隔尘听玄谈。",
            "何似人难老，三十才三。",
            "闻得天边好语，第一流人物，偏重江南。",
            "满玻璃春绿，十载爱棠甘。",
            "青青鬓、尽堪图画，趁紫岩、年纪作枢参。",
            "却归宴、瑶池未晚，荷日红酣。"
        ],
        "notes": "",
        "id": "737b023abdd5865f5470ad95b6e413bf"
    },
    {
        "author": "邓剡",
        "dynasty": "宋",
        "type": "词",
        "rhythmic": "唐多令",
        "title": "",
        "preface": "",
        "paragraphs": [
            "雨过水明霞。",
            "潮回岸带沙。",
            "叶声寒、飞透窗纱。",
            "堪恨西风吹世换，更吹我、落天涯。",
            "寂寞古豪华。",
            "乌衣日又斜。",
            "说兴亡、燕入谁家。",
            "惟有南来无数雁，和明月、宿芦花。"
        ],
        "notes": "",
        "id": "4f4ca1a29969cf8a43b0ea8eff7e2f48"
    },
    {
        "author": "邓剡",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "桃脸破初寒，笑问刘郎前度。",
            "为说正元朝上，缥缈午桥午。",
            "百年方半日来多，且醉且吟去。",
            "须信剑南万首，胜侯封千户。"
        ],
        "notes": "",
        "id": "7072b0846a0f2e75f58e869b281b4b36"
    },
    {
        "author": "邓剡",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "水天空阔，恨东风不惜、世间英物。",
            "蜀鸟吴花残照里，忍见荒城颓壁。",
            "铜雀春情，金人秋泪，此恨凭谁雪。",
            "堂堂剑气，斗牛空认奇杰。",
            "那信江海馀生，南行万里，不放扁舟发。",
            "正为鸥盟留醉眼，细看涛声云灭。",
            "睨柱吞嬴，回旗走懿，千古冲冠发。",
            "伴人无寐，秦淮应是孤月。"
        ],
        "notes": "",
        "id": "fe763d44c543ceec6aa9b90ac5c8d4e9"
    },
    {
        "author": "邓剡",
        "dynasty": "宋",
        "type": "词",
        "rhythmic": "摸鱼儿",
        "title": "",
        "preface": "",
        "paragraphs": [
            "笑平生、布帆无恙，堂堂稳送君去。",
            "江声悲壮崖殷血，曾是英雄行处。",
            "今亦古。",
            "甚一点东风，天不周郎与。",
            "城幡夜竖。",
            "几铜爵春残，战沙秋冷，华发遽如许。",
            "东坡老，千载风流两赋。",
            "馀音不绝如缕。",
            "临皋一笑三生梦，还认岷峨乡语。",
            "挥玉麈。",
            "尽不碍灯前，痛饮檐花雨。",
            "雪堂在否。",
            "管驾鹤归来，为君细赏，蝴蝶上阶句。"
        ],
        "notes": "",
        "id": "fa7d65d13f83e71a6ca88b450bd5c81e"
    },
    {
        "author": "邓剡",
        "dynasty": "宋",
        "type": "词",
        "rhythmic": "摸鱼儿",
        "title": "",
        "preface": "",
        "paragraphs": [
            "问庐陵、米作何价。",
            "棠阴又绿今夏。",
            "活人手段依然在，独乐园中司马。",
            "初度也。",
            "算几处篝香，手额你多谢。",
            "风亭月榭。",
            "尽隐橘观棋，折荷筒酒，花竹秀而野。",
            "阶庭树，满目鱼鱼雅雅。",
            "千金难买清暇。",
            "纷纷征榷尘如梦，谁有似公闲者。",
            "天怎舍。",
            "趁绿鬓朱颜，须入凌烟画。",
            "海天不夜。",
            "管岁岁安期，采蒲为寿，高宴碧桃下。"
        ],
        "notes": "",
        "id": "37f402d22dc3f53d33a5dcd027deffa7"
    },
    {
        "author": "邓剡",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "步凉飔绿野，□锺鼓、□园林。",
            "有骑竹更生，扶藜未老，歌舞堂阴。",
            "金鞭半横玉带，烨神人、风度五云深。",
            "大耐自应鹤骨，活人总是天心。",
            "寿蒲香晚尚堪斟。",
            "梧竹对潇森。",
            "早问道燕城，衣裁绣衮，台筑黄金。",
            "天瓢正消几滴，化中原、焦土作甘霖。",
            "却伴赤松未晚，碧桃花下横琴。"
        ],
        "notes": "",
        "id": "0262b45b5b4b96fc6c8dc6a9255341e5"
    },
    {
        "author": "邓剡",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "疏雨洗天晴。",
            "枕簟凉生。",
            "井梧一叶做秋声。",
            "谁念客身轻似叶，千里飘零。",
            "梦断古台城。",
            "月淡潮平。",
            "便携酒访新亭。",
            "不见当时王谢宅，烟草青青。"
        ],
        "notes": "",
        "id": "7e626f447b8ba5600b0a4e6b3e7f60bf"
    },
    {
        "author": "邓剡",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "王母仙桃，亲曾醉、九重春色。",
            "谁信道、鹿衔花去，浪翻鳌阙。",
            "眉锁娇娥山宛转，髻梳堕马云敧侧。",
            "恨风沙、吹透汉宫衣，馀香歇。",
            "霓裳散，庭花灭。",
            "昭阳燕，应难说。",
            "想春深铜雀，梦残啼血。",
            "空有琵琶传出塞，更无环佩鸣归月。",
            "又争知、有客夜悲歌，壶敲缺。"
        ],
        "notes": "",
        "id": "a0aaf59be305d634ede572460d537658"
    },
    {
        "author": "邓剡",
        "dynasty": "宋",
        "type": "词",
        "rhythmic": "烛影摇红",
        "title": "",
        "preface": "",
        "paragraphs": [
            "郢雪歌高，天教鹤子参鸣和。",
            "薰风旌节瑞华□，光动垂弧左。",
            "早是烟楼撞破。",
            "更明珠、重添一颗。",
            "镜容中夜，摩顶欣然，石麟天堕。",
            "未羡眉山，两峰儿子中峰我。",
            "推贤世世珥金貂，何况阴功大。",
            "欲写弄獐书贺。",
            "愧无功、难消玉果。",
            "摩挲老眼，曾识英雄，试啼则个。"
        ],
        "notes": "",
        "id": "6def4acb71dfe6e640eb4a1d569ae530"
    },
    {
        "author": "邓剡",
        "dynasty": "宋",
        "type": "词",
        "rhythmic": "疏影",
        "title": "",
        "preface": "",
        "paragraphs": [
            "瑶尊蘸翠。",
            "短长亭送别，风恋晴袂。",
            "腊树迎春，一路清寒，能消几日羁思。",
            "霜华不惜阳关柳，悄莫系、行人嘶骑。",
            "对梅花、一笑分携，胜约别来相寄。",
            "人物仙蓬妙韵，瑞鸾敛迅翼，聊憩香枳。",
            "见说使君，好语先传，付与芙蓉清致。",
            "客来欲问荆州事，但细语、岳阳楼记。",
            "梦故人、剪烛西窗，已隔洞庭烟水。"
        ],
        "notes": "",
        "id": "efbe4ec6dfc5d69efb116fe4702aecc5"
    },
    {
        "author": "邓剡",
        "dynasty": "宋",
        "type": "词",
        "rhythmic": "霜天晓角",
        "title": "",
        "preface": "",
        "paragraphs": [
            "蛮烟塞雪。",
            "天老梅花骨。",
            "还著锦衣游戏，清江上、管风月。",
            "木兰归海北。",
            "竹梧侵户碧。",
            "三十六峰苍玉，驾白鹿、友仙客。"
        ],
        "notes": "",
        "id": "a2ae839e3181c9429182d65084ea831a"
    }
]