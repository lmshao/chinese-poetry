[
    {
        "author": "窦参",
        "dynasty": "唐",
        "type": "诗",
        "rhythmic": "",
        "title": "湖上闲居",
        "preface": "",
        "paragraphs": [
            "避影将息阴，自然知音稀。",
            "向来深林中，偶亦有所窥。",
            "飞鸟口衔食，引雏上高枝。",
            "高枝但各有，安知宜不宜。",
            "止止复何云，物情何自私。"
        ],
        "notes": "",
        "id": "f9c64afadef0b5b2450f81ae67d5f2a8"
    },
    {
        "author": "窦参",
        "dynasty": "唐",
        "type": "诗",
        "rhythmic": "",
        "title": "迁谪江表久未归",
        "preface": "",
        "paragraphs": [
            "一自经放逐，裴回无所从。",
            "便为寒山云，不得随飞龙。",
            "名岂不欲保，归岂不欲早。",
            "苟无三月资，难适千里道。",
            "离心与羁思，终日常草草。",
            "人生年几齐，忧苦即先老。",
            "谁能假羽翼，使我畅怀抱。"
        ],
        "notes": "",
        "id": "50fe9f37800736a7461197717a2c71fe"
    },
    {
        "author": "窦参",
        "dynasty": "唐",
        "type": "诗",
        "rhythmic": "",
        "title": "登潜山观",
        "preface": "",
        "paragraphs": [
            "山势欲相抱，一条微径盘。",
            "攀萝歇复行，始得凌仙坛。",
            "闻道葛夫子，此中炼还丹。",
            "丹成五色光，服之生羽翰。",
            "灵草空自绿，余霞谁共餐。",
            "至今步虚处，犹有孤飞鸾。",
            "幽幽古殿门，下压浮云端。",
            "万丈水声落，四时松色寒。",
            "既入无何乡，转嫌人事难。",
            "终当远尘俗，高卧从所安。"
        ],
        "notes": "",
        "id": "1d9a763a8a908854c239916ffe1ffbf1"
    }
]