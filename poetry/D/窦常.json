[
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "晚次方山精舍却寄张荐员外",
        "preface": "",
        "paragraphs": [
            "楚腊还无雪，江春又足风。",
            "马羸三迳外，人病四愁中。",
            "西塞波涛阔，南朝寺舍空。",
            "犹衔步兵酒，宿醉在除东。"
        ],
        "notes": "",
        "id": "843f2d6727693be4748ba36cc0f97f3b"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "和裴端公枢芜城秋夕简远近亲知",
        "preface": "",
        "paragraphs": [
            "岁积登朝恋，秋加陋巷贫。",
            "宿酲因夜歇，佳句得愁新。",
            "尽日凭幽几，何时上软轮。",
            "汉廷风宪在，应念匪躬人。"
        ],
        "notes": "",
        "id": "9a3743fd168fc7caba2a498d56eb00f8"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "项亭怀古",
        "preface": "",
        "paragraphs": [
            "力取诚多难，天亡路亦穷。",
            "有心裁帐下，无面到江东。",
            "命厄留骓处，年销逐鹿中。",
            "汉家神器在，须废拔山功。"
        ],
        "notes": "",
        "id": "d74e115fe0338a8ab6fe357be6771553"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "奉使西还早发小磵馆寄卢滁州迈",
        "preface": "",
        "paragraphs": [
            "野棠花覆地，山馆夜来阴。",
            "马迹穿云去，鸡声出涧深。",
            "清风时偃草，久旱或为霖。",
            "试与惸嫠话，犹坚借寇心。"
        ],
        "notes": "",
        "id": "5ae7b3497edd5fce52a05b1e3e82340f"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "早发金钩店寄奚十唐大二茂才",
        "preface": "",
        "paragraphs": [
            "出门山未曙，风叶暗萧萧。",
            "月影临荒栅，泉声近废桥。",
            "岁经秋后役，程在洛中遥。",
            "寄谢金门侣，弓旌悮见招。"
        ],
        "notes": "",
        "id": "cbc0eaedd0c84a59640d607567d387e8"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "途中立春寄杨郇伯",
        "preface": "",
        "paragraphs": [
            "浪迹终年客，惊心此地春。",
            "风前独去马，泽畔耦耕人。",
            "老大交情重，悲凉外物亲。",
            "子云今在宅，应见柳条新。"
        ],
        "notes": "",
        "id": "ea25d2b043361cac8cb7d3322e721bed"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "故秘监丹阳郡公延陵包公挽歌词",
        "preface": "",
        "paragraphs": [
            "卓绝明时第，孤贞贵后贫。",
            "郄诜为胄子，季札是乡人。",
            "笔下调金石，花开领搢绅。",
            "那堪归葬日，哭渡柳杨津。"
        ],
        "notes": "",
        "id": "5506d3eebc57fe48fbce858de44d15f9"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "凉国惠康公主挽歌",
        "preface": "",
        "paragraphs": [
            "玉立分尧绪，笄年下相门。",
            "早加于氏对，偏占馆陶恩。",
            "泪有潜成血，香无却返魂。",
            "共知何驸马，垂白抱天孙。"
        ],
        "notes": "",
        "id": "522eb1b44b0d2877af735f6f87953bef"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "哭张仓曹南史",
        "preface": "",
        "paragraphs": [
            "万事竟蹉跎，重泉恨若何。",
            "官临环卫小，身逐转蓬多。",
            "丽藻尝专席，闲情欲烂柯。",
            "春风宛陵路，丹旐在沧波。"
        ],
        "notes": "",
        "id": "92fb005f0d03a360855cef1cf13bdbcc"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "北固晚眺",
        "preface": "",
        "paragraphs": [
            "水国芒种后，梅天风雨凉。",
            "露蚕开晚簇，江燕绕危樯。",
            "山趾北来固，潮头西去长。",
            "年年此登眺，人事几销亡。"
        ],
        "notes": "",
        "id": "8e53e59eeebe6be7424de24301ef6916"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "谒三闾庙",
        "preface": "",
        "paragraphs": [
            "君非三谏寤，礼许一身逃。",
            "自树终天戚，何裨事主劳。",
            "众鱼应饵骨，多士尽𫗦糟。",
            "有客椒浆奠，文衰不继骚。"
        ],
        "notes": "",
        "id": "05cc41f541aafc444567a750c7fbde07"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "茅山赠梁尊师",
        "preface": "",
        "paragraphs": [
            "云屋何年客，青山白日长。",
            "种花春扫雪，看箓夜焚香。",
            "上象壶中阔，平生醉里忙。",
            "幸承仙籍后，乞取大还方。"
        ],
        "notes": "",
        "id": "0d214174a16327841a67ac5853ea61bd"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "谒诸葛武侯庙",
        "preface": "",
        "paragraphs": [
            "永安宫外有祠堂，鱼水恩深祚不长。",
            "角立一方初退舍，拟称三汉更图王。",
            "人同过隟无留影，石在穷沙尚启行。",
            "归蜀降吴竟何事，为陵为谷共苍苍。"
        ],
        "notes": "",
        "id": "32449439e735a2f367c15cab9fa9bfb4"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "奉贺太保岐公承恩致政",
        "preface": "",
        "paragraphs": [
            "君为宫保及清时，冠盖初闲拜武迟。",
            "五色诏中宣九德，百僚班外置三师。",
            "山泉遂性休称疾，子弟能官各受词。",
            "不学铸金思范蠡，乞言犹许上丹墀。"
        ],
        "notes": "",
        "id": "2f52fe7a207ccb7eed3f1343a6ad138e"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "之任武陵寒食日途次松滋渡先寄刘员外禹锡",
        "preface": "",
        "paragraphs": [
            "杏花榆荚晓风前，云际离离上峡船。",
            "江转数程淹驿骑，楚曾三户少人烟。",
            "看春又过清明节，算老重经癸巳年。",
            "幸得柱山当郡舍，在朝长咏卜居篇。"
        ],
        "notes": "",
        "id": "78dfe4af43ef555e8e1663e7015f36cc"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "奉寄辰州房使君郎中",
        "preface": "",
        "paragraphs": [
            "汉代文明今盛明，犹将贾傅暂专城。",
            "何妨密旨先符竹，莫是除书误姓名。",
            "蜗舍喜时春梦去，隼旟行处瘴江清。",
            "新年只可三十二，却笑潘郎白发生。"
        ],
        "notes": "",
        "id": "39d9941f7557dbcf3c6946050ee83b13"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "立春后言怀招汴州李匡卫推",
        "preface": "",
        "paragraphs": [
            "闲斋夜击唾壶歌，试望夷门奈远何。",
            "每听寒笳离梦断，时窥清鉴旅愁多。",
            "初惊宵漏丁丁促，已觉春风习习和。",
            "海内故人君最老，花开鞭马更相过。"
        ],
        "notes": "",
        "id": "102c6175b56ae335a817b24042ce6df5"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "奉送职方崔员外摄中丞新罗册使",
        "preface": "",
        "paragraphs": [
            "帝命海东使，人行天一涯。",
            "辨方知木德，开国有金家。",
            "册拜申恩重，留欢作限赊。",
            "顺风鲸浪热，初日锦帆斜。",
            "夜色潜然火，秋期独往槎。",
            "慰安皆喻旨，忠信自无瑕。",
            "发美童年髻，簪香子月花。",
            "便随琛賮入，正朔在中华。"
        ],
        "notes": "",
        "id": "c56d081f58040b031bcf18e202c6f2d8"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "酬舍弟牟秋日洛阳官舍寄怀十韵",
        "preface": "",
        "paragraphs": [
            "幼为逃难者，才省用兵初。",
            "去国三苗外，全生四纪余。",
            "老头亲帝里，归处失吾庐。",
            "逝水犹呜咽，祥云自卷舒。",
            "正郎曾首拜，亚尹未平除。",
            "几变陶家柳，空传魏阙书。",
            "思凌天际鹤，言甚辙中鱼。",
            "玉立知求己，金声乍起予。",
            "在朝鱼水分，多病雪霜居。",
            "忽报阳春曲，纵横恨不如。"
        ],
        "notes": "",
        "id": "b2e9595519a1b0d66d12f29f0c0b46fc"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "求自试",
        "preface": "",
        "paragraphs": [
            "仙禁祥云合，高梧彩凤游。",
            "沈冥求自试，通鉴果蒙收。",
            "文墨悲无位，诗书误白头。",
            "陈王抗表日，毛遂请行秋。",
            "双剑曾埋狱，司空问斗牛。",
            "希垂拂拭惠，感激愿相投。"
        ],
        "notes": "",
        "id": "0a687e0e5b5058915dcf62aac16019a3"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "花发上林",
        "preface": "",
        "paragraphs": [
            "上苑晓沈沈，花枝乱缀阴。",
            "色浮双阙近，春入九门深。",
            "向暖风初扇，余寒雪尚侵。",
            "艳回秦女目，愁处越人心。",
            "绕绕时萦蝶，关关乍引禽。",
            "宁知幽谷羽，一举欲依林。"
        ],
        "notes": "",
        "id": "fc8f8ed7ec83e6fa8045f663dab911dd"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "过宋氏五女旧居",
        "preface": "",
        "paragraphs": [
            "谢庭风韵婕妤才，天纵斯文去不回。",
            "一宅柳花今似雪，乡人拟筑望仙台。"
        ],
        "notes": "",
        "id": "eafeec82ebf8843a3273fc60a5a71385"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "还京乐歌词",
        "preface": "",
        "paragraphs": [
            "百战初休十万师，国人西望翠华时。",
            "家家尽唱升平曲，帝幸梨园亲制词。"
        ],
        "notes": "",
        "id": "9c3ea1a1f19d2ff0bf494259cfbf4050"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "商山祠堂即事",
        "preface": "",
        "paragraphs": [
            "夺嫡心萌事可忧，四贤西笑暂安刘。",
            "后王不敢论珪组，土偶人前枳树秋。"
        ],
        "notes": "",
        "id": "87e045c0be62bac0ade7dc32f0f74c2b"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "七夕",
        "preface": "",
        "paragraphs": [
            "露盘花水望三星，髣髴虚无为降灵。",
            "斜汉没时人不寐，几条蛛网下风庭。"
        ],
        "notes": "",
        "id": "d5f5ef314ab4f383b0bf7a28f143a6e3"
    },
    {
        "author": "窦常",
        "dynasty": "唐",
        "type": "诗",
        "rhythmic": "",
        "title": "杏山馆听子规",
        "preface": "",
        "paragraphs": [
            "楚塞余春听渐稀，断猿今夕让沾衣。",
            "云埋老树空山里，髣髴千声一度飞。"
        ],
        "notes": "",
        "id": "d7c0b722fb7dc23e7d60ab5185f1920b"
    }
]