[
    {
        "author": "杜旟",
        "dynasty": "宋",
        "type": "词",
        "rhythmic": "摸鱼儿",
        "title": "",
        "preface": "",
        "paragraphs": [
            "放扁舟、万山环处，平铺碧浪千顷。",
            "仙人怜我征尘久，借与梦游清枕。",
            "风乍静。",
            "望两岸群峰，倒浸玻璃影。",
            "楼台相映。",
            "更日薄烟轻，荷花似醉，飞鸟堕寒镜。",
            "中都内，罗绮千街万井。",
            "天教此地幽胜。",
            "仇池仙伯今何在，堤柳几眠还醒。",
            "君试问。",
            "□此意、只今更有何人领。",
            "功名未竟。",
            "待学取鸱夷，仍携西子，来动五湖兴。"
        ],
        "notes": "",
        "id": "e191f07c50ff678c0471086c9d891d0b"
    },
    {
        "author": "杜旟",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "春风如客，可是繁华主。",
            "红紫未全开，早绿遍、江南千树。",
            "一番新火，多少倦游人，纤腰柳，不知愁，犹作风前舞。",
            "小阑干外，两两幽禽语。",
            "问我不归家，有佳人、天寒日暮。",
            "老来心事，唯只有春知，江头路，带春来，更带春归去。"
        ],
        "notes": "",
        "id": "8a8f4940b36e1c66db57a32025c0cec7"
    },
    {
        "author": "杜旟",
        "dynasty": "宋",
        "type": "词",
        "rhythmic": "酹江月・念奴娇",
        "title": "",
        "preface": "",
        "paragraphs": [
            "江山如此，是天开万古，东南王气。",
            "一自髯孙横短策，坐使英雄鹊起。",
            "玉树声消，金莲影散，多少伤心事。",
            "千年辽鹤，并疑城郭非是。",
            "当日万驷云屯，潮生潮落处，石头孤峙。",
            "人笑褚渊今齿冷，只有袁公不死。",
            "斜日荒烟，神州何在，欲堕新亭泪。",
            "元龙老矣，世间何限馀子。"
        ],
        "notes": "",
        "id": "5d2dbe8aef81a19ade368c2c0ce7afce"
    }
]