[
    {
        "author": "杜柬之",
        "dynasty": "宋",
        "type": "诗",
        "rhythmic": "",
        "title": "云安玉虚观南轩感事二首  其一",
        "preface": "",
        "paragraphs": [
            "樨梧殖岁首，擢起青琅玕。",
            "其叶大如掌，其阴匀若摊。",
            "弱干寻丈展，气已风云干。",
            "期之四五载，定足容栖鸾。",
            "我老无定居，僦屋蜗螺跧。",
            "平生辋川宅，面势胸中盘。",
            "何当遂诛茆，规庭十步宽。",
            "非无松柏坚，未易苍龙抟。",
            "种此南窗下，醉眠风雨寒。"
        ],
        "notes": "",
        "id": "4a1fcb9cfc9ed39a70c314184df99568"
    },
    {
        "author": "杜柬之",
        "dynasty": "宋",
        "type": "诗",
        "rhythmic": "",
        "title": "云安玉虚观南轩感事二首  其二",
        "preface": "",
        "paragraphs": [
            "念我蓄一栉，间关走西东。",
            "携持三十年，出处靡不同。",
            "朝梳带残月，暮理含清风。",
            "户枢既日运，何由生蠹虫。",
            "今晨无故折，脆响犹春葱。",
            "物理有定数，吾生得无穷。",
            "即事感百虑，抚躬悲一翁。",
            "空囊乏赆铁，閙市多良工。",
            "鸾胶堕渺茫，秋扇惭初终。",
            "从渠老齿豁，称我醉颅童。"
        ],
        "notes": "",
        "id": "213c74c59df6773faed59a0cfd5d857b"
    },
    {
        "author": "杜柬之",
        "dynasty": "宋",
        "type": "诗",
        "rhythmic": "",
        "title": "云安下岩",
        "preface": "",
        "paragraphs": [
            "涛江翻雪卷湖滩，晚泊岩扉暂解颜。",
            "夙有净缘逢寺喜，老无生理伴僧闲。",
            "残云已断独飞雨，落日将沈却照山。",
            "半夜秋声惊客梦，一帘珠贝冷珊珊。"
        ],
        "notes": "",
        "id": "6ac18f11b617dc6fcc2a2e69f28ebbfd"
    },
    {
        "author": "杜柬之",
        "dynasty": "宋",
        "type": "诗",
        "rhythmic": "",
        "title": "云安玉虚观南轩感事偶书五首  其一",
        "preface": "",
        "paragraphs": [
            "二仪鼓炉鞴，四山塞气烟。",
            "岂惟草木焦，坐恐土石然。",
            "巴峡再不登，逡巡又无年。",
            "流殍竟何归，卒死填沟渊。",
            "哆吻魏佛貍，积粟窥淮堧。",
            "侥幸一水旱，乘饥扰吾边。",
            "小人不及夕，妄忧杞国天。",
            "敢谓赫赫楚，而无𫇭贾贤。"
        ],
        "notes": "",
        "id": "397aec8789d5dc68dcd51e4bc05b9f51"
    },
    {
        "author": "杜柬之",
        "dynasty": "宋",
        "type": "诗",
        "rhythmic": "",
        "title": "云安玉虚观南轩感事偶书五首  其二",
        "preface": "",
        "paragraphs": [
            "古观久荒凉，寂然外人境。",
            "草木既蓁芜，风雨亦颓陨。",
            "我来一粪除，地净窗为冋。",
            "晨光散桐阴，夕照落柏影。",
            "置以六尺床，度此三伏永。",
            "终朝餍清凉，半夜或凄冷。",
            "客至共浮瓜，睡余独煮茗。",
            "遥闻斗筲儿，争夺沸蛙黾。",
            "街头米十千，旱井费縻绠。",
            "对我脱粟盘，徐餐休祝鲠。"
        ],
        "notes": "",
        "id": "e11ada8efb257b5f7badbef0abcf223e"
    },
    {
        "author": "杜柬之",
        "dynasty": "宋",
        "type": "诗",
        "rhythmic": "",
        "title": "云安玉虚观南轩感事偶书五首  其三",
        "preface": "",
        "paragraphs": [
            "嗟余何不辰，备极生人凶。",
            "偶全折胁范，屡脱南冠钟。",
            "再醮亦何为，孙枝发枯桐。",
            "鬼犹果求食，宁吐杀与丰。",
            "两儿如我长，无田学圃农。",
            "郑忽敢辞昏，冗食哀我翁。",
            "兹外尚难言，二女累桥公。",
            "荆笄嫁不售，谁论德与容。",
            "幼也抱奇疾，此岁日尪癃。",
            "亦既就膏肓，二竖不可攻。",
            "而我事奔走，过家如狂风。",
            "岂无旬浃留，奈此旦夕暮。",
            "吞酸一执手，掣去如飞蓬。",
            "心知不再见，衰泪纷无从。",
            "书来报哀讣，赍恨归亡穷。",
            "莫闻忍死言，藁葬青莲宫。",
            "为父我安忍，为儿汝何逢。",
            "兴言一及此，镞刃戕心胸。"
        ],
        "notes": "",
        "id": "d12968cf6e7c444fef4238826406d702"
    },
    {
        "author": "杜柬之",
        "dynasty": "宋",
        "type": "诗",
        "rhythmic": "",
        "title": "至自云安题净戒院二首  其一",
        "preface": "",
        "paragraphs": [
            "山口出云鸠唤雨，三月巴山蒸溽暑。",
            "浊流来作虎眼文，一叶孤舟命如缕。",
            "道傍绿树清阴凉，中有金仙古道场。",
            "去家才余二百里，且复看此青筼筜。",
            "出门满目伤覊旅，归舍还煎碎儿女。",
            "欲问阇黎借榻眠，卧对龛灯淡无语。"
        ],
        "notes": "",
        "id": "3203ced06ffa42eed8b238ef8ece6389"
    },
    {
        "author": "杜柬之",
        "dynasty": "宋",
        "type": "诗",
        "rhythmic": "",
        "title": "至自云安题净戒院二首  其二",
        "preface": "",
        "paragraphs": [
            "麦芒焦，桑椹紫，田家夫妇忙欲死。",
            "蚕入簇，麦登场，夫妇饱煖孰可当。",
            "道旁书生空有妇，不蚕而衣真汝负。",
            "功名富贵老不来，书剑风尘一生误。",
            "何时郎买百株桑，身耕妇织策最良。",
            "董生莫厌征租吏，苏子无由黑貂弊。"
        ],
        "notes": "",
        "id": "324d144c3beff36b4a4be6a096e45244"
    }
]