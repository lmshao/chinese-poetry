[
    {
        "author": "丁仲远",
        "dynasty": "宋",
        "type": "词",
        "rhythmic": "醉蓬莱",
        "title": "",
        "preface": "",
        "paragraphs": [
            "正霜融日暖，风淡寒轻，小春时候。",
            "后苑疏梅早放，数枝开就。",
            "知是花工，预回天气，与作仙翁寿。",
            "君看侯门，祥云锁戟，瑞烟笼昼。",
            "天赋麒麟风骨，尽道德耀宗盟，名高星斗。",
            "两郡甘棠，惠爱传民口。",
            "宣室思贤，锋车促召，行矣应非久。",
            "衣锦归来，双亲笑喜，朱颜如旧。"
        ],
        "notes": "",
        "id": "3a81c061c3951d3fee11e37416f8ffaa"
    }
]