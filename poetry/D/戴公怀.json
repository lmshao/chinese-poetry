[
    {
        "author": "戴公怀",
        "dynasty": "唐",
        "type": "诗",
        "rhythmic": "",
        "title": "奉和郎中游仙山四瀑泉兼寄李吏部包秘监赵婺州齐处州",
        "preface": "",
        "paragraphs": [
            "今日永嘉守，复追山水游。",
            "因寻莽苍野，遂得轩辕丘。",
            "访古事难究，览新情屡周。",
            "溪垂绿筿暗，岩度白云幽。",
            "过石奇不尽，出林香更浮。",
            "凭高拥虎节，搏险窥龙湫。",
            "淙潨泻三四，奔腾千万秋。",
            "寒惊殷雷动，暑骇繁霜流。",
            "沫溅群鸟外，光摇数峰头。",
            "丛崖散滴沥，近谷藏飕飗。",
            "况此特形胜，自余非等俦。",
            "灵光掩五岳，仙气均十洲。",
            "书以谢群彦，永将叙徽猷。",
            "当思共攀陟，东南看斗牛。"
        ],
        "notes": "",
        "id": "0e2ef7782ee1820986ef2b97eaf7f68e"
    }
]