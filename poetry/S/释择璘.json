[
    {
        "author": "释择璘",
        "dynasty": "宋",
        "type": "诗",
        "rhythmic": "",
        "title": "寄礼法师",
        "preface": "",
        "paragraphs": [
            "寺枕沧溟上，门长掩寂寥。",
            "定回花漏断，讲彻兽烟消。",
            "入槛泉声细，当轩岳色遥。",
            "何时会重席，南望路迢迢。"
        ],
        "notes": "",
        "id": "79054d47de208c2159bace192bd33527"
    },
    {
        "author": "释择璘",
        "dynasty": "宋",
        "type": "诗",
        "rhythmic": "",
        "title": "题思安清意太师幽远庵",
        "preface": "",
        "paragraphs": [
            "得意幽深触处真，何须丘壑密藏身。",
            "爱兹殊胜园林地，非彼等闲花木春。",
            "白昼杜门人莫到，清谈绝俗世难亲。",
            "纷纷閙市绕山脚，独有此中无点尘。"
        ],
        "notes": "",
        "id": "56787e1aba3b1b83d6e71a91da768900"
    },
    {
        "author": "释择璘",
        "dynasty": "宋",
        "type": "诗",
        "rhythmic": "",
        "title": "牡丹",
        "preface": "",
        "paragraphs": [
            "东君著力为渠裁，妙绝真姿不受埃。",
            "嗟我一观如梦幻，倚栏非为爱花来。"
        ],
        "notes": "",
        "id": "8671c8610aee0ef278af82d1033a2792"
    },
    {
        "author": "释择璘",
        "dynasty": "宋",
        "type": "诗",
        "rhythmic": "",
        "title": "咏杜鹃花",
        "preface": "",
        "paragraphs": [
            "春老麦黄三月天，青山处处有啼鹃。",
            "悬崖几树深如血，照水晴花暖欲燃。",
            "三叹鹤林成梦寐，前生阆苑觅神仙。",
            "小山拄颊愁无奈，又怕声声聒夜眠。"
        ],
        "notes": "",
        "id": "56b7937ba8a48f836cd6141f88efffeb"
    },
    {
        "author": "释择璘",
        "dynasty": "宋",
        "type": "诗",
        "rhythmic": "",
        "title": "梅花",
        "preface": "",
        "paragraphs": [
            "花老香微春始来，禁寒唯有雪相陪。",
            "无情谁为添愁怯，雨后风前亦可哀。"
        ],
        "notes": "",
        "id": "8c322c508cff69619c9452cc56377756"
    },
    {
        "author": "释择璘",
        "dynasty": "宋",
        "type": "诗",
        "rhythmic": "",
        "title": "荷花",
        "preface": "",
        "paragraphs": [
            "双双白鹭坠青空，飞入花汀杂翠红。",
            "烟火一篷渔舍晚，归时荡漾小船风。"
        ],
        "notes": "",
        "id": "1fed0104c29771ae63f87cf5e92972cc"
    },
    {
        "author": "释择璘",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "吊古有心怀短李，拂尘无力看丰碑。"
        ],
        "notes": "",
        "id": "9b3dbe958c93a7b789b4e21863dd7c0d"
    }
]