[
    {
        "author": "宋球",
        "dynasty": "宋",
        "type": "诗",
        "rhythmic": "",
        "title": "玉华山",
        "preface": "",
        "paragraphs": [
            "玉华山来自何处，巉巉拔立陵紫烟。",
            "上有干云切霄之苍松，下有迸崖漱壑之清泉。",
            "长河西来啮山足，燐火白日明峰巅。",
            "浮岚暖翠入窗户，六月殿阁风泠然。",
            "我来岂暇吊古迹，俛仰但喜遗嚣喧。",
            "心魂澄澈耳目醒，如脱世故游神僊。",
            "平明却入俗尘去，回首烟萝羞满颜。"
        ],
        "notes": "",
        "id": "2e902b12b5c095e5da771815c29dacc1"
    },
    {
        "author": "宋球",
        "dynasty": "宋",
        "type": "诗",
        "rhythmic": "",
        "title": "玉华寺",
        "preface": "",
        "paragraphs": [
            "一迳入云壑，游人高下行。",
            "绿萝垂绀幰，屏壁削层城。",
            "山气蒸衣湿，松风洒面清。",
            "野僧遗万事，饱听石泉声。"
        ],
        "notes": "",
        "id": "c4b06823a2ebd84149f45140ff53e5b1"
    },
    {
        "author": "宋球",
        "dynasty": "宋",
        "type": "诗",
        "rhythmic": "",
        "title": "拙诗奉赠富乐山海公禅师",
        "preface": "",
        "paragraphs": [
            "游遍西南转法轮，归来挂锡旧溪滨。",
            "师心皎皎潭中月，世俗悠悠几上尘。",
            "白雪眉毫俱晚暮，碧云章句独清新。",
            "近来素壁皆图像，如满联成七老人。"
        ],
        "notes": "",
        "id": "91df140cf58e62585b64a0e43a5f3ded"
    }
]