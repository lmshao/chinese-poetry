[
    {
        "author": "孙发",
        "dynasty": "宋",
        "type": "诗",
        "rhythmic": "",
        "title": "绝句二首  其一",
        "preface": "",
        "paragraphs": [
            "林亭长夏爱浓阴，来引茶瓯一散襟。",
            "忽去却来蜂个个，自啼还住鸟深深。"
        ],
        "notes": "",
        "id": "0a0b03e66557117313523ac8d7f44a15"
    },
    {
        "author": "孙发",
        "dynasty": "宋",
        "type": "诗",
        "rhythmic": "",
        "title": "绝句二首  其二",
        "preface": "",
        "paragraphs": [
            "山家一尺潇湘石，扫尽云腴齿颊清。",
            "警破午窗箕颍梦，转为风外小松声。"
        ],
        "notes": "",
        "id": "010efe8bc54179f22582f72d42d314b1"
    },
    {
        "author": "孙发",
        "dynasty": "宋",
        "type": "诗",
        "rhythmic": "",
        "title": "截臂行",
        "preface": "",
        "paragraphs": [
            "吾闻两臂重于天下不可废，知之不必子华子。",
            "愚民气焚胸，一忿敢趋死。",
            "以死视四肢，截臂如去指。",
            "呜呼巴陵之民何以有此风，疾痛利害人所同。",
            "甘心一臂捐粪壤，终身废卧闾阎中。",
            "前年截臂渠得理，今年截臂吾亦尔。",
            "村南截臂杀平人，村北炰咻还比拟。",
            "虺虺民，虺虺民，用心若此非吾人。",
            "有冤自可次第诉，毒人何必残其身。",
            "闻者莫惊喧，此弊吾能言。",
            "其初姑息吏，不与杜其源。",
            "嗟哉恶俗伤仁厚，明明有冤宜勿受。",
            "一奸不济百奸消，共致和平俾在宥。"
        ],
        "notes": "",
        "id": "a31fba0d07b0d37187e651d92f34a9ea"
    }
]