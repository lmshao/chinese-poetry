[
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "三高僧诗 霅之昼能清秀",
        "preface": "",
        "paragraphs": [
            "昼公文章清复秀，天与其能不可鬭。",
            "僧攻文什自古有，出拔须尊昼为首。",
            "造化虽移神不迁，昼公作诗心亦然。",
            "上跨骚雅下沈宋，俊思纵横道自全。",
            "禅伯修文岂徒尔，诱引人心通佛理。",
            "搢绅先生鲁公辈，早蹑清游慕方外。",
            "斯人已殁斯言在，护法当应垂万代。"
        ],
        "notes": "",
        "id": "7ed985fc4ed06b546d2bd890b5278784"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "三高僧诗 越之彻如冰雪",
        "preface": "",
        "paragraphs": [
            "彻公之清若冰雪，高僧天资与人别。",
            "三十能诗名已出，名在诗流心在律。",
            "不殊惠远殊惠休，皎然未合谁与俦。",
            "白云萧散何定止，忽入关中访包李。",
            "孤清难立众所沮，到底无辜中非语。",
            "木秀于林风必摧，彻公怀德成祸胎。",
            "古人已往不复叹，为尔为诗遗后来。"
        ],
        "notes": "",
        "id": "fcb8789bf2b680c88ff192dc32297754"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "三高僧诗 杭之标摩云霄",
        "preface": "",
        "paragraphs": [
            "标师之高摩云霄，在德岂在于泬寥。",
            "一庵岭底寄幽独，抗迹萧然不入俗。",
            "有时虚陟层崖眺，不闻其语闻清啸。",
            "当时陆羽事幽讨，曾入青云预闻道。",
            "取雨救旱驱神龙，此与人间事岂同。",
            "冥机感异心之苗，此公所以称道标。"
        ],
        "notes": "",
        "id": "1023dfabfeaf617e504da4372c36fff6"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "送章表民秘书",
        "preface": "",
        "paragraphs": [
            "一日夫子来山陲，来言去别将何之。",
            "清尘旧尉亦皆至，鲜车轻珮光陆离。",
            "入门顾我颜色好，林下把袂相追随。",
            "笑傲恣肆意气豪，举首不觉白日欹。",
            "拂榻乃留岩宇宿，纸衾蒲席诚可嗤。",
            "不计丰约但适美，唯唯无语相拒违。",
            "是时春和二月半，永夜耿耿轻寒微。",
            "高谈交发雅兴合，如瓶注泉争淋漓。",
            "须臾促席命言志，直吐胸臆㧑淳词。",
            "人心不同有如面，平生各自有所为。",
            "表民卒然趋席端，曰吾有志人不知。",
            "末俗浅近乌足语，含哺未吐长嗟咨。",
            "少从先生学经典，不探枝叶穷根基。",
            "帝王之道断可识，殷盘周诰无复疑。",
            "古今事业贵适用，文意述作须有规。",
            "岂类童稚空琢刻，画饼不能疗朝饥。",
            "十五孜孜事文字，磨砻笔砚精神罢。",
            "长篇大轴浩无数，慷慨但欲扶政治。",
            "前年补吏来浙右，局务冗俗不可窥。",
            "倾怀欲效王覇略，骐骥捕鼠非宜宜。",
            "钱唐大府多达官，品秩相较我最卑。",
            "孟轲独负浩然气，谁能敛袂长低眉。",
            "丈夫所重以道进，青云万里须自驰。",
            "咄嗟顾我胡为者，甘以门荫为身资。",
            "遂为谢病远引去，遽与簪组相差池。",
            "胶西董生苟可慕，下帷克苦穷书诗。",
            "闲居落莫多感激，所感时政生瑕玼。",
            "贱臣抱节私自效，作书万字投丹墀。",
            "天阍深岩在西北，引领一望云淋𩅰𩅰。",
            "德音毕竟不下报，漫陈肝胆空涕洟。",
            "嗟嗟吾生时命谬，不遇当时甘佚遗。",
            "龙蛇之蛰尺蠖屈，万物不时须自怡。",
            "我家田园在南国，亦有溪山名武夷。",
            "泉甘壤黑堪稼穑，归与老农事镃基。",
            "余与感之闻此语，精神飞动惊支颐。",
            "深谋远虑不可测，沧溟无底天无涯。",
            "阊阖门前无限客，摩肩踏足争前词。",
            "暖衣饱食恣气艳，几辈卓荦能如斯。",
            "诗君更前与君语，何必轻沮烦孜孜。",
            "嘉谷冬收槿朝发，众物荣茂有疾迟。",
            "不闻伊尹五干汤，尧舜之道方得施。",
            "贤杰轻身重天下，岂使汲汲营其私。",
            "况当夷狄侮中国，蹂践二鄙翻地皮。",
            "将军诛讨苦未克，百万师老劳旌旗。",
            "凶年乐岁复间作，风雨霜雪犹不时。",
            "天子勤政不暇食，亦待才能相补裨。",
            "庙堂之上有君子，聪明岂肯饶臯夔。",
            "执秉公道尊大匠，裁度杞梓宁参差。",
            "爱君为人性疎达，不以其教交相訾。",
            "临风明月千里别，祝词岂惮倾肝脾。",
            "俗人好毁寡乐善，嘉名清节慎莫亏。",
            "朝廷若问平津策，贤良第一非君谁。"
        ],
        "notes": "",
        "id": "4d19de8bac7d20acc58119279eee9f7e"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "古意  其一",
        "preface": "",
        "paragraphs": [
            "风吹一点云，散漫为春雨。",
            "洒余松柏林，青葱枝可取。",
            "持此岁寒操，手中空楚楚。",
            "幽谷无人来，日暮意谁与。"
        ],
        "notes": "",
        "id": "35b066062b054655f2c12b77745e91eb"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "古意  其二",
        "preface": "",
        "paragraphs": [
            "君莫笑支许，寂寞非愚懵。",
            "君莫轻嵇阮，山林有清兴。",
            "人生徒百岁，乐少忧还剩。",
            "万事漫短长，无如使道胜。",
            "尔非傲世士，高蹈钓名称。",
            "但谢区中缘，甘心栖石磴。",
            "澄空白日飞，世事终无应。",
            "不如省尔诚，自言还自赠。"
        ],
        "notes": "",
        "id": "39c8727d7dd1dc1f0a883b1225ef46ef"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "古意  其三",
        "preface": "",
        "paragraphs": [
            "云中见双鸟，高飞揭日月。",
            "毛羽贲文章，翱翔异鹰鹘。",
            "翛然邈千里，竟不顾林樾。",
            "春风漫飘飏，劲翮更超忽。",
            "陌上游侠子，窥尔徒仓卒。",
            "虽有金弹丸，睥睨不敢发。",
            "因知奇异资，自保长超越。",
            "回视黄雀群，胡为恋尘𡋯。"
        ],
        "notes": "",
        "id": "6b38f15b6c5a6ab1148a899d8cb382df"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "古意  其四",
        "preface": "",
        "paragraphs": [
            "堪笑浮云高，凌虚翳日星。",
            "宁作兰蕙幽，草中自芳馨。",
            "自足乃天分，未需尔虚灵。",
            "掩翳之所恶，胡为久亭亭。",
            "古为旷达士，浪迹多晦暝。",
            "山林惜长往，藏用亦藏形。",
            "愚谷不可及，窅然还自宁。",
            "嗟余亦羡此，岑寂养颓龄。"
        ],
        "notes": "",
        "id": "1e9a502d48f1017ade9dfc81920d3fdb"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "古意  其五",
        "preface": "",
        "paragraphs": [
            "穷品偶真叟，授我一卷书。",
            "深林值幽人，遗我斧与锄。",
            "斧锄亦奚为，教养材与蔬。",
            "荒秽必须剪，使之蔼自如。",
            "授书欲胡为，教尔心与躯。",
            "学必先正己，自治乃及余。",
            "此意有嘉训，佩之未始除。",
            "如何悠悠人，自谬欲是渠。",
            "相习成薄俗，尠德怀籧篨。",
            "吾裁此俚语，凭君为传诸。"
        ],
        "notes": "",
        "id": "dbdd927887aefcc964dd9cb9a826ab72"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "游龙山访道士李仙师",
        "preface": "",
        "paragraphs": [
            "日出野旷明，肃然访道生。",
            "杳渺湖外去，散诞云边行。",
            "秋高天宇浄，脱叶飞纵横。",
            "乘风度林岭，转觉衣屦轻。",
            "时闻缥缈间，微飚传鹤声。",
            "知与仙家近，逸思泠然清。",
            "须臾转幽谷，紫府芝田平。",
            "仙童走脚报，松子来门迎。",
            "接袂语且笑，所欢非欲情。",
            "丹脸人未老，道貌天已成。",
            "开筵罗玉粒，盘餐馐紫英。",
            "绸缪似交旧，洒落怀抱倾。",
            "薄暮忍云去，徘徊倚山楹。",
            "欲有重寻约，还忧变高名。"
        ],
        "notes": "",
        "id": "770190431959c1354afb14d8407466f0"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "感遇九首  其一",
        "preface": "",
        "paragraphs": [
            "海水晦夜清，秋色涵蓬壶。",
            "有叟双龙公，铁网罗珊瑚。",
            "风云浩容与，怅恨何所图。",
            "欲问天上人，可换明月无。"
        ],
        "notes": "",
        "id": "352f0e42948da6ae1b193f3f361bf16d"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "感遇九首  其二",
        "preface": "",
        "paragraphs": [
            "仙人白玉京，去去何缥缈。",
            "琼楼二十层，玲珑汍云表。",
            "银湟月为波，万顷即池沼。",
            "秋来宫殿光，逗落人间晓。",
            "空际时澄明，烟暇眇青鸟。",
            "可见不可到，所思空杳杳。"
        ],
        "notes": "",
        "id": "f17dec4b647debe1c65bb2217499a27a"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "感遇九首  其三",
        "preface": "",
        "paragraphs": [
            "悠哉杨执戟，识远才绝奇。",
            "初提草玄笔，颇为人所嗤。",
            "卓卓孔孟道，谢尔平崄巇。",
            "一鉴含幽光，千载方葳蕤。",
            "寄语旷怀士，未达休嗟咨。",
            "心期道自贵，俗态势焉随。",
            "青山保长往，白日贞可窥。",
            "高标谢松柏，孤芳操弗移。"
        ],
        "notes": "",
        "id": "66dd5d7a571ca01f375c793f160a76d3"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "感遇九首  其四",
        "preface": "",
        "paragraphs": [
            "天威不到处，干戈动边鄙。",
            "将军奋威猛，英雄势随起。",
            "纷纷出榆关，肃肃秋色里。",
            "白马冒黄云，清霜厉严旨。",
            "少壮羽林儿，务能莫多喜。",
            "好武匪君心，用兵不得已。",
            "寄言飞将军，妙略应无比。",
            "志在报君恩，岂为黄金死。",
            "丈夫身许国，慷慨当如此。",
            "宁教太史书，轻笑鲁连子。"
        ],
        "notes": "",
        "id": "3b916b5925c8856d287c981df888bfff"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "感遇九首  其五",
        "preface": "",
        "paragraphs": [
            "苍茫天地间，流光一何遽。",
            "曾闻太古人，未见曦轮驻。",
            "才沈崦嵫云，还上浮桑树。",
            "山色愁里暝，天形梦中曙。",
            "安知穆天子，龙马神为御。",
            "万里速乘风，又向瑶台去。",
            "超遥侣神仙，此理当何故。",
            "不向尧年长，永使人间住。"
        ],
        "notes": "",
        "id": "9e5c1c8ff93d074a24bbac81a0d07934"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "感遇九首  其六",
        "preface": "",
        "paragraphs": [
            "冠盖何处客，凌云意气骄。",
            "旦旦趋双阙，冲冲过渭桥。",
            "金珂云外响，画烛月中烧。",
            "缥缈行天路，升腾在玉霄。",
            "如何区宇内，顿与人间遥。",
            "长拂罗裳去，明光殿下朝。",
            "一俯复一仰，荣多忧亦饶。",
            "白发领边长，朱颜镜里凋。",
            "岂知松桧下，幽人长寂寥。",
            "万事淡无虑，恣卧时长谣。",
            "浩荡天地间，孰问牺黄尧。",
            "临风一清啸，胡为王子乔。"
        ],
        "notes": "",
        "id": "0cd36fa52a4fb1f09ec11396d73a0bb0"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "感遇九首  其七",
        "preface": "",
        "paragraphs": [
            "空虚澄远烟，霁色含秋景。",
            "思君每盘桓，驻目千峰顶。",
            "明月初团圝，可照美人影。",
            "美人来不来，云霞渺林岭。"
        ],
        "notes": "",
        "id": "54bc7b5bb3a20ada3e6cd33e1e5664d3"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "感遇九首  其八",
        "preface": "",
        "paragraphs": [
            "松柏地之灵，草莽亦同茂。",
            "愿得区域中，人心复纯素。",
            "苍梧会稽阴，罔复有陵墓。",
            "六合无知音，青山有归路。",
            "人生惜朱颜，贤照长相顾。",
            "昨夜露华台，谁不怨秋暮。"
        ],
        "notes": "",
        "id": "96cb139a0ead78cdfdfa4a6b8088c961"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "感遇九首  其九",
        "preface": "",
        "paragraphs": [
            "悠然严子陵，远大寥廓器。",
            "故人贵为君，白驹要不至。",
            "耽闲恋渌潭，高超弄芳饵。",
            "青山泛白云，万古寄高意。",
            "侯覇不知道，初亦嫌傲志。",
            "何事卑王侯，其心越天地。",
            "因悲娄护辈，故为附权势。",
            "流游绛灌间，折节蹁蹮例。",
            "皇皇古皇道，劳生自拘系。",
            "不如归去来，乘风拂长袂。"
        ],
        "notes": "",
        "id": "895796e40dd34068ca8490a423a87184"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "怀越中兼示山阴诸明士",
        "preface": "",
        "paragraphs": [
            "厌见人境喧，清游忆灵越。",
            "东南千万山，浮青满寥泬。",
            "从来鉴中景，形胜人间绝。",
            "月湛换鹅溪，云起藏书穴。",
            "客子若飘蓬，遽与故人别。",
            "尺素未及通，芳草已云歇。",
            "所悲行路难，俯仰损名节。",
            "鸣鴈欲东飞，寄语谢明月。"
        ],
        "notes": "",
        "id": "16faf21e3ffe2aa1f22319f2e065199f"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "早秋吟",
        "preface": "",
        "paragraphs": [
            "山家昨夜房栊冷，梧桐一叶飘金井。",
            "长天如水净藏云，明月含晖变秋景。",
            "桂枝花拆风飘飘，谁在高楼吹玉箫。",
            "人间不见槎升汉，天上将看鹊作桥。",
            "年少征人在何处，白露沾衣未归去。",
            "海畔今无漂母家，江南谁与王孙遇。",
            "徘徊月下空长吟，吾徒自古难知音。",
            "欲上高台问明月，明月何不照人心。"
        ],
        "notes": "",
        "id": "7786ddeb3b7a91a9d231c616dfe567d2"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "群贤宿山赋得暮云岩下宿",
        "preface": "",
        "paragraphs": [
            "微风静林杪，红日下岩阿。",
            "明月出已满，白云归未多。",
            "高应伴猿鹤，深不暗松萝。",
            "若弗为霖去，其如旱岁何。"
        ],
        "notes": "",
        "id": "ca18c02d76b2ba3cafc04e09a89416b2"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "浙江晚望",
        "preface": "",
        "paragraphs": [
            "暮色看无际，秋空水混天。",
            "片帆飞鸟外，新月落潮边。",
            "隔越山形小，吞吴地势偏。",
            "几人来往老，早晚渡头船。"
        ],
        "notes": "",
        "id": "f435bf89ce226440b182a581987ba317"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "题径山寺",
        "preface": "",
        "paragraphs": [
            "翠拔群山外，连天势未休。",
            "云迷飞鸟道，雨出古龙湫。",
            "僧在深云定，香和杳霭浮。",
            "人间游不到，台殿自清秋。"
        ],
        "notes": "",
        "id": "9556e324d5afe1829a0ad75f35969e7b"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "郎侍郎致仕",
        "preface": "",
        "paragraphs": [
            "平时独高谢，道胜欲韬光。",
            "白发辞明主，青山恋故乡。",
            "药畦容鹤到，吟径恐云藏。",
            "更爱禅林卧，时来拂石床。"
        ],
        "notes": "",
        "id": "64a301ba912aba38614e8ab5675a8f45"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "山中早梅",
        "preface": "",
        "paragraphs": [
            "亭亭映晚景，皎皎出林端。",
            "小圃连云淡，孤芳冒雪寒。",
            "人间殊未见，物外最先看。",
            "但欲方琼玉，宁将胜牡丹。"
        ],
        "notes": "",
        "id": "794de32812e5f5a1515b4f064eebd30d"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "泛若耶溪",
        "preface": "",
        "paragraphs": [
            "越水乘春泛，船窗掩又开。",
            "好山沿岸去，骤雨落花来。",
            "岸影樵人渡，歌声浣女回。",
            "沧浪无限意，日暮更悠哉。"
        ],
        "notes": "",
        "id": "3ec5374de5b9e41ccd26cdf7bab9b30b"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "书毛有章园亭",
        "preface": "",
        "paragraphs": [
            "爱此园林好，重来花木滋。",
            "游人醉不去，幽鸟语无时。",
            "烟郭连芳草，春湖泛渌池。",
            "松篁非俗韵，游子漫相期。"
        ],
        "notes": "",
        "id": "d711c93425a1987a395295eaba2e4325"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "山亭晚春",
        "preface": "",
        "paragraphs": [
            "山庭晚来静，林石自巉喦。",
            "犬去吠人语，花飞恣鸟衔。",
            "晴烟熏茂草，煦日蔼高杉。",
            "更喜团圆月，清光下碧岩。"
        ],
        "notes": "",
        "id": "476855713dd91f0fe088cb681da56ad3"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "自赠",
        "preface": "",
        "paragraphs": [
            "静坐还看竹，闲行亦合樵。",
            "道心应有在，生事合无憀。",
            "客去清谈少，年来白发饶。",
            "漫将支遁笔，闲且赋逍遥。"
        ],
        "notes": "",
        "id": "cd88be02b7db85546cdd564825e77f28"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "夏日无雨",
        "preface": "",
        "paragraphs": [
            "山中苦无雨，日日望云霓。",
            "小暑复大暑，深溪成浅溪。",
            "泉枯连井底，地热亢蔬畦。",
            "无以问天意，空思水鸟啼。"
        ],
        "notes": "",
        "id": "972a26bff1532c8f47a6bb8eea9e877f"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "岁暮书怀",
        "preface": "",
        "paragraphs": [
            "朔风适变寒，晓日将含煦。",
            "南国殊未还，东山岁云暮。",
            "浮生奄忽往，芳颜安得驻。",
            "寄谢人世间，纷华尤可悟。"
        ],
        "notes": "",
        "id": "74426438b9b8780dfa4aa277749363af"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "山中早行",
        "preface": "",
        "paragraphs": [
            "前山经夜雨，独往步春泥。",
            "天岸日将出，田家鸡更啼。",
            "孤烟行处起，旷野望中低。",
            "犹喜逢樵客，相将过数溪。"
        ],
        "notes": "",
        "id": "71cd760afafb84fad2923834119e9778"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "湖上晚归",
        "preface": "",
        "paragraphs": [
            "人间薄游罢，归兴寻旧隐。",
            "春岸行未穷，夕阳看欲尽。",
            "岚光山际淡，天影水边近。",
            "自怜幽趣真，清吟更长引。"
        ],
        "notes": "",
        "id": "e45eed9b93e79b5e04b501a19504dc30"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "季春寄友生",
        "preface": "",
        "paragraphs": [
            "湖上无烟昼，人间寒食时。",
            "阴晴春易变，花月候难齐。",
            "未畏青蛙乱，先愁紫蕨衰。",
            "云山向渐热，相访勿应迟。"
        ],
        "notes": "",
        "id": "7681cc3f7bd36747363401a27beb6272"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "寄怀泐潭山月禅师",
        "preface": "",
        "paragraphs": [
            "闻道安禅处，深萝杳隔溪。",
            "清猿定中发，幽鸟坐边栖。",
            "云影朝晡别，山峰远近齐。",
            "不知谁问法，雪夜立江西。"
        ],
        "notes": "",
        "id": "cf6a9c453db974cf75aafdda3402f69a"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "送客还北阙道中作",
        "preface": "",
        "paragraphs": [
            "北郭送阳子，日斜归旧居。",
            "路泥侵晓润，晦月逼春余。",
            "桑柘雨中绿，人烟关外疎。",
            "依然见风俗，归兴混樵渔。"
        ],
        "notes": "",
        "id": "687ec9a55bdf559b48b52ebc0fbfd9f8"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "次韵无{巩/言}赴承天再命",
        "preface": "",
        "paragraphs": [
            "载命还高让，知君所趣深。",
            "青山当隐处，白发欲栖心。",
            "更俟逢梅雨，何妨过虎林。",
            "潺湲合涧水，六月足清音。"
        ],
        "notes": "",
        "id": "48235d314afc2fe559e85f19c330a3ee"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "山舍晚归",
        "preface": "",
        "paragraphs": [
            "薄暮还精庐，徐行无所并。",
            "日入月还清，山空水更静。",
            "仿佛闻疎钟，翛然在西岭。",
            "寄语高世流，来兹谢尘境。"
        ],
        "notes": "",
        "id": "a3f2d236ab8f5c63f8237ddeaae92dc0"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "读书",
        "preface": "",
        "paragraphs": [
            "读书老何为，更读聊遮眼。",
            "此意虽等闲，高情寄无限。",
            "错磨千古心，翻覆几忘饭。",
            "不知白云去，春静山中晚。"
        ],
        "notes": "",
        "id": "ea9e653fcfeecbb3ac108176a738c1ee"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "送卢隐士归庐山",
        "preface": "",
        "paragraphs": [
            "世事如循环，是非终莫尽。",
            "羡尔归深山，任他讥小隐。",
            "黄鹄举已高，白云去非近。",
            "天籁归寂寞，何峰弄清轸。"
        ],
        "notes": "",
        "id": "54f879e18147a010d125d45e1dd753b0"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "还南屏山即事",
        "preface": "",
        "paragraphs": [
            "岁晚归来石室寒，松萝岑寂自盘桓。",
            "但知林下一年过，不见人间万事难。",
            "招隐有诗题石记，解嘲无说与时看。",
            "此心已共空生合，身似浮云不必观。"
        ],
        "notes": "",
        "id": "9e59c6f06ebdb0247d0742ed830f23ab"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "入石壁山",
        "preface": "",
        "paragraphs": [
            "身似浮云年似流，人间扰攘只宜休。",
            "老来已习青萝子，隐去应追白道猷。",
            "填入乱山宁计路，定看落叶始知秋。",
            "他时谷口人相遇，莫问裁诗谢五侯。"
        ],
        "notes": "",
        "id": "68606804f9eeea937d4cbab6bfbc5b50"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "山中自怡谢所知",
        "preface": "",
        "paragraphs": [
            "万事随宜勿强攀，暂过朝市即归山。",
            "劳生未必浮名好，称性应须到处闲。",
            "都似梦中休问影，只堪吟里更怡颜。",
            "襄阳道者宁知尔，猿鹤萧然石室间。"
        ],
        "notes": "",
        "id": "4e91441794ed955a25935d8e35a63e1a"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "寄承天元老",
        "preface": "",
        "paragraphs": [
            "清散年来事益闲，不论林下与人间。",
            "禅心至了非喧静，默客何妨更往还。",
            "奇石清轩增胜趣，流泉碧座照衰颜。",
            "支形脱略时机甚，应笑归来别买山。"
        ],
        "notes": "",
        "id": "731859659e41234932b06a59daf8aa99"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "诫题",
        "preface": "",
        "paragraphs": [
            "高吟远瞩倚云梯，往事经心尽可题。",
            "道德二篇徒自辩，是非一马岂能齐。",
            "晖山真玉伤惊火，失水灵蛇畏在泥。",
            "寄语冥鸿上天去，凌云羽翼莫思低。"
        ],
        "notes": "",
        "id": "e39d437b14861472970bc8018d8f1577"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "元日",
        "preface": "",
        "paragraphs": [
            "暗里春催曙色明，百鸡迎晓报新声。",
            "宿寒尚在龙蛇蛰，岁历初传日月迎。",
            "蓂叶四时今始发，梅花一旦占先荣。",
            "山家也祝尧天寿，漫学牛山报太平。"
        ],
        "notes": "",
        "id": "0d6736f2e023c00a76a1987e954fb004"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "著书罢思南还复会客自番禺来因赋此诗",
        "preface": "",
        "paragraphs": [
            "平昔著书今粗毕，南还终欲隐罗浮。",
            "初春况遇故乡子，终夜更夸沧海游。",
            "但贵羊城风物好，岂辞梅岭路歧修。",
            "应须相与葛洪辈，抗迹山林送白头。"
        ],
        "notes": "",
        "id": "dd14d2d2fa4c28a4ffccf438dbce902f"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "冷泉独赏寄冲晦上人",
        "preface": "",
        "paragraphs": [
            "南风掠波溪水满，山中幽人来洗浣。",
            "独立溪傍清兴欵，更爱泉流芳草短。",
            "平生幽讨贵萧散，世道纷纭何足算。",
            "人间五月夏云烦，相约归为君莫缓。"
        ],
        "notes": "",
        "id": "46af7313ea163f33d44756acfa19ca99"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "遣兴三绝  其一",
        "preface": "",
        "paragraphs": [
            "逸兴应须傚皎然，此生潇洒老诗禅。",
            "何妨剩得惊人句，咏徧江山一万篇。"
        ],
        "notes": "",
        "id": "1bb918d07616c1bb318823fb67a57d44"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "遣兴三绝  其二",
        "preface": "",
        "paragraphs": [
            "吾道陵迟事事讹，而今无计遏颓波。",
            "徇人玩法成流俗，但泣金书奈尔何。"
        ],
        "notes": "",
        "id": "c3a350cc8c56f4546d26047857bbd311"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "遣兴三绝  其三",
        "preface": "",
        "paragraphs": [
            "去年聊驻江头寺，今寄林僧喦下扃。",
            "莫谓此身无定迹，人生都类一浮萍。"
        ],
        "notes": "",
        "id": "f509d21533535b406b64fc12a7e94c9c"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "书南山六和寺",
        "preface": "",
        "paragraphs": [
            "青葱玉树接溪岑，台阁凌虚地布金。",
            "行到白云重叠处，水声松韵淡人心。"
        ],
        "notes": "",
        "id": "2b62f8e6d49806a88ce5fd435e67a31a"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "寒食日雨中",
        "preface": "",
        "paragraphs": [
            "漠漠行云晴复阴，野花垂湿晚沉沉。",
            "游人莫怨天多雨，况在东臯春已深。"
        ],
        "notes": "",
        "id": "cfa7734cf7dc2e2a3e09e4003cee8562"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "早起",
        "preface": "",
        "paragraphs": [
            "天窗月过星踈渺，檐际冥分云窈窕。",
            "山家深处勿鸡啼，时有寒鵶来报晓。"
        ],
        "notes": "",
        "id": "b1b38b2e69958210c1a9598dbf7b3a8c"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "对喜鹊",
        "preface": "",
        "paragraphs": [
            "静卧时惊鹊喜多，须臾果有故人过。",
            "山中明度还无事，问尔绵蛮更语么。"
        ],
        "notes": "",
        "id": "456313b147365576d91f3716845cbbf6"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "寄晤冲晦",
        "preface": "",
        "paragraphs": [
            "年老相看眼倍青，念君诗思苦劳形。",
            "人间更有无穷感，好把禅关护性灵。"
        ],
        "notes": "",
        "id": "61cfc8e8ccc8d5bf6a6b291986dbfd85"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "洗笔",
        "preface": "",
        "paragraphs": [
            "古人信文字，字字从此出。",
            "天下心不欺，尔亦有阴隲。",
            "濯之遗孺子，念兹未应失。"
        ],
        "notes": "",
        "id": "528420554aa2b5f4cdaa6927fd1ae79d"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "游大慈山书昼上人壁",
        "preface": "",
        "paragraphs": [
            "谷里侵云寺，寻幽到深处。",
            "春过寒花开，人来啼鸟去。",
            "岂期草庵客，日暮此相遇。"
        ],
        "notes": "",
        "id": "919957b4600fb22b2b0e7af7fc6f296d"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "清溪",
        "preface": "",
        "paragraphs": [
            "勿谓清溪清，长如镜初洗。",
            "须防苟容物，污尔清到底。"
        ],
        "notes": "",
        "id": "1f7bc35b4cf21e522dbeaf440ad7154c"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "岁暮值雪山斋焚香独坐命童取雪烹茗因思柳絮随风起之句遂取谢道蕴传读之见其神情散朗故有林下风气益发幽兴乃为诗兼简居士公济彼上人冲晦",
        "preface": "",
        "paragraphs": [
            "簷外惊风幽鸟归，窗间独坐事还稀。",
            "初看历日新年近，喜见山林骤雪飞。",
            "但忆故人能有咏，宁怀久客此无衣。",
            "鲍昭汤老能乘兴，城郭何如大翠微。"
        ],
        "notes": "",
        "id": "6c733158b90329dd8823734a76f0a3df"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "次韵和酬",
        "preface": "",
        "paragraphs": [
            "襄阳习子不贪官，欲友幽人拟道安。",
            "冒雪履霜临岁杪，攀萝挽翠到云端。",
            "初论浮世惭年老，久对清规苦夜寒。",
            "空感知音何以报，但夸山水富君看。"
        ],
        "notes": "",
        "id": "46232ebf93503dba213fee056f3adece"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "次韵和酬",
        "preface": "",
        "paragraphs": [
            "岁晚阴沈天宇昏，宗雷访我更携君。",
            "相期石屋宜投宿，独憩山茨学卧云。",
            "雪映窗櫺人已静，风吟灯影夜初分。",
            "自怜惠永多闲散，强接清言媿不文。"
        ],
        "notes": "",
        "id": "392f54cb287e7d40fe2be0d93c578a98"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "次韵和酬",
        "preface": "",
        "paragraphs": [
            "诗豪何逊宿喦扃，品格高卑彻晓评。",
            "未省窗前无月到，唯惊席上有风生。",
            "郄超年少偏高隐，庄子才雄不近名。",
            "明日君归入落去，莫将平叔拟虚声。"
        ],
        "notes": "",
        "id": "3a906d0fcea3498c128c9e65d70c43ef"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "嘉公济冲晦见访",
        "preface": "",
        "paragraphs": [
            "数曲青溪山数重，山深日暮已鸣钟。",
            "忽闻行客门前语，来觅幽人林下踪。",
            "初接风流殊历落，更张灯火倍迎逢。",
            "不须便去疑无待，已有黄粮在宿舂。"
        ],
        "notes": "",
        "id": "06d3139e963364018ca84a7d76df4800"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "次韵和酬",
        "preface": "",
        "paragraphs": [
            "暮云将雨苦纷纷，看雨携君倚寺门。",
            "飞鸟惊雷归后坞，落梅流水出前村。",
            "名山当尔何须去，胜事而今更好论。",
            "况有禅翁通妙理，徘徊重欵扣真源。"
        ],
        "notes": "",
        "id": "3c10dbe03e7ec9d3259f9cfb4f14c6cd"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "同公济冲晦宿灵隐夜晴",
        "preface": "",
        "paragraphs": [
            "不睡还烹北苑茶，寒灯落尽适未花。",
            "夜深雨过山形出，天静云空月色佳。",
            "且喜僧窗晴似昼，莫论人世事如麻。",
            "况陪支许皆能赋，岂厌留诗在碧纱。"
        ],
        "notes": "",
        "id": "65b425831ec3a41aba26de909209a9fb"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "次韵和酬",
        "preface": "",
        "paragraphs": [
            "涧北夜依禅舍宿，峰南今访讲师堂。",
            "初行松路爱清晓，及过石桥闻异香。",
            "日色煖烘诸壑浄，晴岚翠泼几峰光。",
            "道标尚客何高趣，更饮吾曹柏叶汤。"
        ],
        "notes": "",
        "id": "85674cbe045fad72351113784f032a3f"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "南涧傍游戏呈公济冲晦",
        "preface": "",
        "paragraphs": [
            "相引朝来碧涧傍，山林雪尽水流长。",
            "未应惊鸟下苔岸，先共观鱼跨石梁。",
            "日淡沙寒鸥自聚，岁阑春入草含芳。",
            "鲍昭汤老须同咏，何必人间万事忙。"
        ],
        "notes": "",
        "id": "802574d0e3cfac25f7903b338302e883"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "次韵和酬",
        "preface": "",
        "paragraphs": [
            "共访迢遥深坞寺，仍随野老卖樵还。",
            "鸟栖已定人方到，暮色虽浓门未关。",
            "今宿喦房休问法，来朝蜡屐重登山。",
            "平生胜友殊难会，莫厌相携寂寞间。"
        ],
        "notes": "",
        "id": "6254fdb16ce0d9c388bd540fe51f7d06"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "同公济冲晦游天竺兼简呈伯周禅老",
        "preface": "",
        "paragraphs": [
            "爱此萧然松坞深，诗流邀我此相寻。",
            "苍茫寒日才开雾，叆叇浓云又结阴。",
            "安石放怀还剧赏，皎然乘兴合清吟。",
            "主人勤驻禅扉宿，况值梅香正满林。"
        ],
        "notes": "",
        "id": "14b3eeb9232ce341fef9efebdaff9c8a"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "次韵奉和",
        "preface": "",
        "paragraphs": [
            "沈侯才隽冠儒林，诗语惊人金玉音。",
            "学海平生惭我浅，词源今日羡君深。",
            "强睎老格须张胆，喜听清言更洗心。",
            "赓唱苟能容累句，漫陪梁甫续高吟。"
        ],
        "notes": "",
        "id": "dda42a4e1c73077469c61d946f6a682b"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "同公济宿天竺寺赋闻泉",
        "preface": "",
        "paragraphs": [
            "几晏林间宿，初闻况夜晴。",
            "漱寒醒客梦，飞响应山鸣。",
            "深涧松风静，幽人石室清。",
            "谁人能为我，写此入琴声。"
        ],
        "notes": "",
        "id": "81365168d107b17a004c157ce1288d7d"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "送公济冲晦出山兼简驻泊李思文",
        "preface": "",
        "paragraphs": [
            "几日山游霰雪稀，相随野老亦忘机。",
            "始怜洞里云堪卧，又忆人间岁杪归。",
            "夜落梅花应满路，风含春色自吹衣。",
            "凭君为语王孙道，音信终须寄鸟飞。"
        ],
        "notes": "",
        "id": "b36f582b2fb48c496b79f0d39ef4ca49"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "次韵和酬",
        "preface": "",
        "paragraphs": [
            "严维灵彻出山时，避雨曾闻碍木枝。",
            "几杪霜寒何足畏，管中春色已堪吹。",
            "风含钟韵凝还散，水结溪声咽又悲。",
            "鬭草野游君莫笑，初平元是牧羊儿。"
        ],
        "notes": "",
        "id": "00ac269e609801c031f3d36faf95a29f"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "次韵奉酬",
        "preface": "",
        "paragraphs": [
            "君事逍遥入乱云，与君蹑屐遍溪邻。",
            "林间听鸟闻偏好，烟际观山见匪真。",
            "涧水只能忙送客，岩花不解久留人。",
            "乐天更有龙门约，胜会应须趁早春。"
        ],
        "notes": "",
        "id": "45eb83e97cb26f7d10189d509c068e47"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "连得公济出山道中见示二篇鄙思枯涸奉和不暇且乞罢唱",
        "preface": "",
        "paragraphs": [
            "诗篇留落野人窗，又得虞卿璧一双。",
            "怪似蛟龙出古水，清如日月浸秋江。",
            "赓吟何止夸山泽，变雅终须系国邦。",
            "为报诗家骁将道，雪阑休唱已心降。"
        ],
        "notes": "",
        "id": "0f09c3166070152544d1378f0af7da72"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "次韵和酬",
        "preface": "",
        "paragraphs": [
            "忽忆山中人白头，岁阑来看雪初收。",
            "诗篇见赏皆高兴，谢客相随匪俗流。",
            "漫有嵓云供夜卧，况无土食备晨羞。",
            "爱君吟咏殊堪听，金玉声音胜楚囚。"
        ],
        "notes": "",
        "id": "265dee53ff9e6650ad80b4caa92caf74"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "公济冲晦出山次日奉寄",
        "preface": "",
        "paragraphs": [
            "孙绰曾陪支遁游，千年人谓两风流。",
            "羡君慕此乘双屐，结侣还来共一丘。",
            "衣冷雪霜犹未去，兴高云月肯甘收。",
            "耽诗重道皆无比，应敌当时万户侯。"
        ],
        "notes": "",
        "id": "5ee68454f3babb26d3dee845b0d0ad50"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "次韵奉和",
        "preface": "",
        "paragraphs": [
            "乐天已与广宣游，更出风尘外俗流。",
            "酒圣尽能非毕卓，诗仙皆欲接浮丘。",
            "篇章逸处江山动，笔砚闲时云雨收。",
            "况有声名俱籍甚，并飞南北动王侯。"
        ],
        "notes": "",
        "id": "7af5e2359188716249751c07a2a6da13"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "岁暮还西坞寄公济无{巩/言}",
        "preface": "",
        "paragraphs": [
            "乘兴溪边去，仍从林下归。",
            "梅香带春信，日色暖人衣。",
            "白发思还远，清流遇更稀。",
            "野禽宁会意，相顾向柴扉。"
        ],
        "notes": "",
        "id": "a1847273ec298bf5542385cf3495d4a6"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "次韵奉酬",
        "preface": "",
        "paragraphs": [
            "翛然林下隐，吾道异夫君。",
            "习忍如幽草，观身类片云。",
            "人情无意染，鹤唳有时闻。",
            "谢客诗怀寄，怜君此兴勤。"
        ],
        "notes": "",
        "id": "f3f620e30ab48526107ab5900a740a0a"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "次韵奉酬",
        "preface": "",
        "paragraphs": [
            "暝色阴森雪和云，故人当此动吟魂。",
            "烟凝火冷万家静，水色山光竟夜昏。",
            "兴发晋贤前古远，诗传萧寺迩今存。",
            "春归嵓壑多芳树，漫欲邀君同听猿。"
        ],
        "notes": "",
        "id": "f01917b3eb9c7c9df7d4d2066073dfac"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "新岁连雨不止因寄公济兼简贤令强公",
        "preface": "",
        "paragraphs": [
            "寒郊才喜岁华新，景物阴阴又一旬。",
            "云带天低垂压野，雨藏春昼暗迷人。",
            "宁愁灯火妨明月，却叹诗家惜令辰。",
            "陶令而今卧江国，倚楼吟望更谁亲。"
        ],
        "notes": "",
        "id": "d9fe4620f90823d6e66bd43ba96ab2d9"
    },
    {
        "author": "释契嵩",
        "dynasty": "宋",
        "type": "诗",
        "rhythmic": "",
        "title": "又次韵奉寄强令",
        "preface": "",
        "paragraphs": [
            "冉冉流年年历新，仲春春日未盈旬。",
            "何为万里青云士，来问双峰白发人。",
            "诗思雅惊含老格，风神清爽惜芳辰。",
            "况闻傲令陶元亮，蜡屐须来与我亲。"
        ],
        "notes": "",
        "id": "bd95e93e01146a77d357354ff9ecd326"
    }
]