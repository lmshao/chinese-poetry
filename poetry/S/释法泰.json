[
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈十三首  其一",
        "preface": "",
        "paragraphs": [
            "客从远方来，遗我一张琴。",
            "中含太古意，举世无知音。",
            "子期徒侧耳，师旷谩追寻。",
            "今朝呈似君，试请弹一曲。"
        ],
        "notes": "",
        "id": "0f34c9304eff9465e551d52f15d032b3"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈十三首  其二",
        "preface": "",
        "paragraphs": [
            "达得人空法空，未称祖师家风。",
            "体得全用全照，亦非衲僧要妙。",
            "直须打破牢关，识取向上一窍。"
        ],
        "notes": "",
        "id": "7a621e4695c5437cfda05df9781e6fd1"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈十三首  其三",
        "preface": "",
        "paragraphs": [
            "开口错，合口丧，明眼衲僧无伎俩。",
            "春风吹落桃李花，淡烟疏雨笼青嶂。"
        ],
        "notes": "",
        "id": "c3066f021a823f999abbadd3cc972dc3"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈十三首  其四",
        "preface": "",
        "paragraphs": [
            "一叶落，天下秋，看看空际火云收。",
            "万里长江净如练，谢家人不在渔舟。"
        ],
        "notes": "",
        "id": "9469331d825faec0dd72ad27c6248611"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈十三首  其五",
        "preface": "",
        "paragraphs": [
            "一雁度长空，影落寒江水。",
            "水无沉影心，雁无遗踪意。",
            "踪影两相忘，凭何为的旨。",
            "篱边金菊黄，江上芙蓉翠。"
        ],
        "notes": "",
        "id": "0706fbc5c82ac012fb34c8733c220e8a"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈十三首  其六",
        "preface": "",
        "paragraphs": [
            "三角牯牛独脚舞，两轮石磨遶空飞。",
            "新生孩子擎铁棒，直上须弥打一槌。"
        ],
        "notes": "",
        "id": "a9d6f00aca6af97811869428950d5244"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈十三首  其七",
        "preface": "",
        "paragraphs": [
            "开口有时非，开口有时是。",
            "粗言及细语，皆归第一义。",
            "释迦老子碗鸣声，达磨西来屎臭气。",
            "惟有山前水牯牛，身放毫光照天地。"
        ],
        "notes": "",
        "id": "dd96e68de4e60dc4184d1a1a80143837"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈十三首  其八",
        "preface": "",
        "paragraphs": [
            "推真真无有相，穷妄妄无有形。",
            "真妄两无所有，廓然露出眼睛。",
            "眼睛既露，见个什么。",
            "晓日烁开岩畔雪，朔风吹绽腊梅花。"
        ],
        "notes": "",
        "id": "8676445963621a3a406a8b58c899cf56"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈十三首  其九",
        "preface": "",
        "paragraphs": [
            "咄咄，何似生，穿云俊鹘摩青天。",
            "擡眸一顾十万里，林间钝羽空忙然。",
            "求解会，著言诠，还同日午打三更。",
            "争如一句声前荐，独向毗卢顶上行。"
        ],
        "notes": "",
        "id": "c65ef6dcd716ea479bab0b8188cb406f"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈十三首  其一○",
        "preface": "",
        "paragraphs": [
            "久雨不晴，有理难伸。",
            "云雾长埋大野，簷声不断前旬。",
            "阿喇喇，闻不闻。",
            "补陀岩上客，应笑未归人。"
        ],
        "notes": "",
        "id": "e86fe1212a519467548ff902acd983b7"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈十三首  其一一",
        "preface": "",
        "paragraphs": [
            "幽鸟语如篁，柳垂金线长。",
            "少林传底事，对面不囊藏。"
        ],
        "notes": "",
        "id": "28d2818c437501c0490eaa9c0761404e"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈十三首  其一二",
        "preface": "",
        "paragraphs": [
            "有佛处不增，无佛处不减。",
            "人人一段光明，历劫何曾欠少。",
            "咄，释迦谩自化西干，达磨无端来此土。"
        ],
        "notes": "",
        "id": "113b1689dcc5a6e48c5073fb1e28ce6f"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈十三首  其一三",
        "preface": "",
        "paragraphs": [
            "勿思惟，休造作，展手开拳咄咄咄。",
            "随意说，任天真，镇州萝卜重三所。",
            "堪笑老胡不知有，九年面壁太劳神。"
        ],
        "notes": "",
        "id": "c0c521e989ee52793317908a2d28ab80"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈七首  其一",
        "preface": "",
        "paragraphs": [
            "今朝正月已半，是处灯火缭乱。",
            "满城罗骑骈阗，交互往来游玩。",
            "文殊走入闹篮中，普贤端坐高楼看。"
        ],
        "notes": "",
        "id": "3a463292ce03b41a53ba967ac80c6865"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈七首  其二",
        "preface": "",
        "paragraphs": [
            "渺渺邈邈，十方该括。",
            "坦坦荡荡，绝形绝相。",
            "目欲视而睛枯，口欲谈而词丧。",
            "文殊普贤，全无伎俩。",
            "临济德山，不妨提唱，龟吞陕府铁牛，蛇咬嘉州大像。",
            "吓得东海鲤鱼，直至如今肚胀。"
        ],
        "notes": "",
        "id": "e20f9debfe4545e59adc5fcd01831eb1"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈七首  其三",
        "preface": "",
        "paragraphs": [
            "火云烧田苗，泉源绝流注。",
            "婆竭大龙王，不知在何处。"
        ],
        "notes": "",
        "id": "d3f9d92536f41e75648ce3b0710026bf"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈七首  其四",
        "preface": "",
        "paragraphs": [
            "南山起云，北山下雨。",
            "老僧更为震雷声，助发威光令远布。"
        ],
        "notes": "",
        "id": "6c510d48451e4303f63f0e3c614b7c2c"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈七首  其五",
        "preface": "",
        "paragraphs": [
            "德山棒下金沙异，临济喝中宾主分。",
            "到此若无真正眼，可怜辜负本来人。"
        ],
        "notes": "",
        "id": "73711aa5751eb394fd8c34a9fdbce861"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈七首  其六",
        "preface": "",
        "paragraphs": [
            "空手把锄头，步行骑水牛。",
            "人从桥上过，桥流水不流。"
        ],
        "notes": "",
        "id": "7a7e8a1ff0ec62f07a680ff8e178a15c"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "偈七首  其七",
        "preface": "",
        "paragraphs": [
            "忆昔游方日，获得二种物。",
            "一是金刚锤，一是千圣骨。",
            "持行宇宙中，气岸高突兀。",
            "如是三十年，用之为准则。",
            "而今年老矣，一物知何物。",
            "掷下金刚锤，击碎千圣骨。",
            "抛向四衢道，不能更惜得。",
            "任意过浮生，指南将作北。",
            "呼龟以为鼈，唤豆以为粟。",
            "从他明眼人，笑我无绳墨。"
        ],
        "notes": "",
        "id": "8956c154cc83ca6e4a7da7468bf7c1aa"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古十二首  其一",
        "preface": "",
        "paragraphs": [
            "朝三暮四一何少，暮四朝三何太多。",
            "多少未能知数量，有无从此见殽讹。",
            "不殽讹，唵苏𠰷，㗭唎萨婆诃。"
        ],
        "notes": "",
        "id": "dbbff1061af93d60b0ed95de7b82eee7"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古十二首  其二",
        "preface": "",
        "paragraphs": [
            "三脚驴子弄蹄行，步步莲华衬足生。",
            "堪笑草中寻觅者，不知芳树啭新莺。"
        ],
        "notes": "",
        "id": "7fdb6d78f517ffbb7bf8a38d9983eb18"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古十二首  其三",
        "preface": "",
        "paragraphs": [
            "无量秤子两头平，拈起应须见得明。",
            "若向个中争分两，知渠错认定盘星。"
        ],
        "notes": "",
        "id": "287f3bab9b874e94c99c21bd83fd894b"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古十二首  其四",
        "preface": "",
        "paragraphs": [
            "十分风采露堂堂，玉蘂琼华未比量。",
            "刚被傍人论好丑，因兹难嫁与潘郎。"
        ],
        "notes": "",
        "id": "de6f3abc34a3c94a0504bdad1770da9c"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古十二首  其五",
        "preface": "",
        "paragraphs": [
            "子卿不下单于拜，始末常遵汉帝仪。",
            "雪后乃知松柏操，事难方见丈夫儿。"
        ],
        "notes": "",
        "id": "55555c4d999ab7ee70a1c1b5ac1c8070"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古十二首  其六",
        "preface": "",
        "paragraphs": [
            "得人一牛，还人一马。",
            "有往有来，可知礼也。"
        ],
        "notes": "",
        "id": "3d0e6c59a94b1b598e7bf6636d528f61"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古十二首  其七",
        "preface": "",
        "paragraphs": [
            "应用从来不覆藏，当机何得昧真常。",
            "只知报道王来也，不觉浑身在帝乡。"
        ],
        "notes": "",
        "id": "e183ac7e1a01eda3d883c8f2692dd1ae"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古十二首  其八",
        "preface": "",
        "paragraphs": [
            "不落因果何曾堕，不昧因果何曾脱。",
            "当堂镜破两头忘，扫影灭踪无摸索。",
            "无摸索，何倚托。",
            "秋风吹梧桐，树叶鸣嚗嚗。"
        ],
        "notes": "",
        "id": "8ac45d6335e129c779cba6fbfb03431a"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古十二首  其九",
        "preface": "",
        "paragraphs": [
            "商岭东西路不分，两间茅屋一溪云。",
            "师年耳聩知师意，人是人非不欲闻。"
        ],
        "notes": "",
        "id": "ad8ac32bb816034afcf75ceb765b77ff"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古十二首  其一○",
        "preface": "",
        "paragraphs": [
            "树倒藤枯意若何，沩山开口笑呵呵。",
            "可怜三尺龙泉剑，唤作陶家壁上梭。"
        ],
        "notes": "",
        "id": "e52a32a2baeba352ca49ef3303298ad3"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古十二首  其一一",
        "preface": "",
        "paragraphs": [
            "有无不问语先堕，明镜当台双照破。",
            "迷云散尽晓天空，杲日团团红似火。"
        ],
        "notes": "",
        "id": "36df1a1d19d079c2b16d434d7496d578"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古十二首  其一二",
        "preface": "",
        "paragraphs": [
            "多子塔前衣付后，更传何物示于人。",
            "双珠迸出刹竿倒，直得寒光彻四邻。"
        ],
        "notes": "",
        "id": "bb636685f208baf39dbd78c4d9cba699"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "四时般若  其一",
        "preface": "",
        "paragraphs": [
            "日暖风和天地春，野华芳草一翻新。",
            "灵山佳致依然在，谁是当年微笑人。"
        ],
        "notes": "",
        "id": "42a39ad23f852d281b160d82deff18ac"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "四时般若  其二",
        "preface": "",
        "paragraphs": [
            "万木扶疏夏景长，园林梅杏嚼红香。",
            "山前麦熟还知否，一一当机为举扬。"
        ],
        "notes": "",
        "id": "8c3ab721eb45e1fc24afb5bbe0be47ff"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "四时般若  其三",
        "preface": "",
        "paragraphs": [
            "飘飘黄叶坠幽庭，万里无云宇宙清。",
            "飒飒凉飚生户外，韶阳三句转分明。"
        ],
        "notes": "",
        "id": "4ad7f3ef60d2618837b62c5ec5311f71"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "四时般若  其四",
        "preface": "",
        "paragraphs": [
            "林木萧条复本根，严霜冻雪鏁松门。",
            "地炉煨火通身暖，寒暑到来休更论。"
        ],
        "notes": "",
        "id": "07fe61e75ca20d947a8cd1212aad2041"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "赞达磨",
        "preface": "",
        "paragraphs": [
            "泛舶来梁自普通，一锤击碎有为功。",
            "谁云面壁无言说，争奈当门齿露风。"
        ],
        "notes": "",
        "id": "0e02c251942326dc4ec9681526080e41"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其一",
        "preface": "",
        "paragraphs": [
            "生无所生，死无所死。",
            "风动尘飞，波澄浪止。",
            "和合离散，随处发现。",
            "满月弯弓，双雕一箭。"
        ],
        "notes": "",
        "id": "64ad74d097fc206e7cf5cd5aa0b66067"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其二",
        "preface": "",
        "paragraphs": [
            "重城晓入冒轻烟，闹市相逢岂偶然。",
            "一句等闲相借问，平田忽尔浪滔天。",
            "月上女，实堪怜，云髻高梳何处去，借婆裙子拜婆年。"
        ],
        "notes": "",
        "id": "4494d3e9b7e4f80e0a2ba40305085b11"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其三",
        "preface": "",
        "paragraphs": [
            "不是风兮不是旛，一重山后一重山。",
            "青春雨过无余因，独倚危楼望刹竿。"
        ],
        "notes": "",
        "id": "765fc76985cdd7756432b81a5788e8cb"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其四",
        "preface": "",
        "paragraphs": [
            "堂堂妙相绝锱铢，善恶都忘见也无。",
            "万里云收天界净，海心无浪月轮孤。"
        ],
        "notes": "",
        "id": "65cc51cc7b32c0bdd190a8c8858383ce"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其五",
        "preface": "",
        "paragraphs": [
            "张公养得三个儿，长大不知谁立志。",
            "呼来月下同踪由，眼睛个个皆相似。"
        ],
        "notes": "",
        "id": "335eb0814cbe1f364e82ee2fd2f1c52d"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其六",
        "preface": "",
        "paragraphs": [
            "朱沙镜里开颜笑，白玉盘中展脚眠。",
            "大抵人生难得共，得团圆处且团圆。"
        ],
        "notes": "",
        "id": "ec4ea92b197728769ab43d728576054f"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其七",
        "preface": "",
        "paragraphs": [
            "三界无法，何处求心。",
            "山容雨过，松韵风吟。",
            "横眠倒卧无余事，一任莓苔满地侵。"
        ],
        "notes": "",
        "id": "dbb6c15f2c1551dcb401f913b35c5f72"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其八",
        "preface": "",
        "paragraphs": [
            "百丈开田说大义，理事圆融无不备。",
            "梵音清彻十方闻，草树锄锹皆耸起。",
            "末后双拳再展开，拖泥带水为痴呆。",
            "船流到岸五千里，刻舟求剑徒悠哉。"
        ],
        "notes": "",
        "id": "1791fa69551990099701d43729319523"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其九",
        "preface": "",
        "paragraphs": [
            "相见不虚图，分明付与渠。",
            "汝醉我扶起，我倒汝相扶。",
            "交互为宾主，相将入帝都。",
            "高歌大笑九衢里，天上人间我唯尔。"
        ],
        "notes": "",
        "id": "03b1f8bbd700aa1635406c54623dbd2c"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其一○",
        "preface": "",
        "paragraphs": [
            "胶投漆，水和乳，一卷一舒，全宾全主。",
            "谁言不落青黄，就中要人道取。",
            "谁道取，分付镬汤，熟蒸烂煮。"
        ],
        "notes": "",
        "id": "ff049940f002f4efbc47a3e6d3f0da0c"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其一一",
        "preface": "",
        "paragraphs": [
            "行婆能击涂毒鼓，远近闻之皆胆怖。",
            "唯有南泉与赵州，同死同生殊不顾。",
            "阿呵呵，伎死禅和不奈何。"
        ],
        "notes": "",
        "id": "eb9979c26b92ef8072e96a0659f618b8"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其一二",
        "preface": "",
        "paragraphs": [
            "试问田中有几人，插锹叉手意分明。",
            "可怜不逐南山去，撒手归家罢问程。"
        ],
        "notes": "",
        "id": "cb858b01df15a2a92ce749a8ba481bde"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其一三",
        "preface": "",
        "paragraphs": [
            "堂堂妙相真难比，历历梵音犹更奇。",
            "可怜逐句寻言者，嗟过长沙觌面机。",
            "知不知，黄鹤楼崔颢题诗。"
        ],
        "notes": "",
        "id": "be1abd915fe96038668afd2fc9a1c774"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其一四",
        "preface": "",
        "paragraphs": [
            "宗师垂手贵天真，肯事雕虫篆刻新。",
            "只向平田浅草处，等闲推出玉麒麟。"
        ],
        "notes": "",
        "id": "dcb28e728b57bf3d5e2efd5917edda64"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其一五",
        "preface": "",
        "paragraphs": [
            "赵州三度吃茶，禾山打鼓难比。",
            "休于句下寻求，识取口中滋味。",
            "若识得，观音院里有弥勒。"
        ],
        "notes": "",
        "id": "315243ec0a8a1f58972f5c396fb937ca"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其一六",
        "preface": "",
        "paragraphs": [
            "等闲施设岂徒然，平地波澜欲浸天。",
            "更向胡梯敲数下，免教失脚堕黄泉。"
        ],
        "notes": "",
        "id": "b263bd7fd5bbecda11afee1f0f11b957"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其一七",
        "preface": "",
        "paragraphs": [
            "病餐毒药访良医，医使元餐药治之。",
            "病去药回滋味别，舌头具眼者方知。"
        ],
        "notes": "",
        "id": "10decf237fbe1f243078cee23a2ca8b1"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其一八",
        "preface": "",
        "paragraphs": [
            "打破当年山鬼窟，豁开正眼耀乾坤。",
            "三拳肋下无多子，一喝雷轰迸海门。"
        ],
        "notes": "",
        "id": "f923c970a529bd65caa050bc76f7a37e"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其一九",
        "preface": "",
        "paragraphs": [
            "溪边嫩柳条条绿，陌上桃花树树红。",
            "勿谓东君无管带，更加暖日与和风。"
        ],
        "notes": "",
        "id": "83bec205a37aaf11145b69e3ed26d835"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其二○",
        "preface": "",
        "paragraphs": [
            "臭烟蓬㶿中，迸出铁蒺藜。",
            "当如如未委，丧却目前机。"
        ],
        "notes": "",
        "id": "9ef170eaf0e940189a300c7826b1679d"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其二一",
        "preface": "",
        "paragraphs": [
            "皮裹骨兮骨裹皮，分明道了复何疑。",
            "拈起草鞋如未委，不如别处且乌龟。"
        ],
        "notes": "",
        "id": "59fe7b507a51a0ad63c08028e06bf1e0"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其二二",
        "preface": "",
        "paragraphs": [
            "无寒暑处为君通，枯木生死花又一重。",
            "堪笑刻舟求剑者，至今犹在冷灰中。"
        ],
        "notes": "",
        "id": "087f5967e2768f04826e7ceaf028bb60"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其二三",
        "preface": "",
        "paragraphs": [
            "白衣拜相喜难加，暂时流落向天涯。",
            "移身换步人难用，夜来归宿五侯家。"
        ],
        "notes": "",
        "id": "b7d6e938b760f817a0d5be6d9cfc40f7"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其二四",
        "preface": "",
        "paragraphs": [
            "无须锁子两头摇，无瑕璧玉三回献。",
            "反遭刖足太无端，谁料正言还似反。"
        ],
        "notes": "",
        "id": "53d4660932ee7c1975eaec05daa23b68"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其二五",
        "preface": "",
        "paragraphs": [
            "吞却易，吐还难，须弥顶上无风寒。",
            "昨夜三更白如昼，不知谁共倚阑观。"
        ],
        "notes": "",
        "id": "7cdc10c7f566754d1512c124291a67eb"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其二六",
        "preface": "",
        "paragraphs": [
            "雪峰古涧泉深，赵州石桥水苦。",
            "若知异水同源，饮者不妨疑悟。",
            "不从鼻孔入，白浪高三级。",
            "从此不答话，岂免酬高价。",
            "金刚圈子栗棘蓬，解透横行四天下。"
        ],
        "notes": "",
        "id": "1393f8c25649468a15adddba1d53366a"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其二七",
        "preface": "",
        "paragraphs": [
            "嵯峨万仞是曹山，气岸雄雄坐祖关。",
            "横按镆铘全正令，太平寰宇斩痴顽。"
        ],
        "notes": "",
        "id": "bc2049f0a8ccafa5b69cdc82fa06d4cd"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其二八",
        "preface": "",
        "paragraphs": [
            "窣堵波成赏匠人，工钱一二与三文。",
            "可怜眼里无筋者，当面定将数目分。"
        ],
        "notes": "",
        "id": "74ab648bdbdf157e43d4d9aaaa5e3a4d"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其二九",
        "preface": "",
        "paragraphs": [
            "高楼美女一双双，各向琼窗坐玉床。",
            "绣绣出鸳鸯呈似了，金针深插锦香囊。"
        ],
        "notes": "",
        "id": "ae0ebb6dbe5a1891bef1c516010c61fb"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其三○",
        "preface": "",
        "paragraphs": [
            "垂钩四海钓狞龙，格外玄谈知己从。",
            "相见披衫带席帽，不妨把手上高峰。"
        ],
        "notes": "",
        "id": "1dd738853029792b1fb59b7ca9fa8073"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其三一",
        "preface": "",
        "paragraphs": [
            "蓦刃开时飞銕骑，电光闪处掷金槌。",
            "一城瞎却浑闲事，直至而今成是非。"
        ],
        "notes": "",
        "id": "0f2adaeef1b93cfa5d79b5cdf230c7d0"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其三二",
        "preface": "",
        "paragraphs": [
            "一拳拳倒黄鹤楼，一趯趯翻鹦鹉洲。",
            "幸有傍人为著力，自家端坐看扬州。"
        ],
        "notes": "",
        "id": "c9725434806e29c7aa19b2c375b8b1d2"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其三三",
        "preface": "",
        "paragraphs": [
            "格外谈，惊人句，懵懂禅和徒指注。",
            "灼然好个佛无光，言下迷宗空自忙。",
            "赖有知音招庆在，𫍢讹一夏为雌黄。",
            "雌黄出，暗写愁肠寄知识。"
        ],
        "notes": "",
        "id": "d8a1bf5080ade2a042bd57011f592fe0"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其三四",
        "preface": "",
        "paragraphs": [
            "白纸三张通信去，展开千里却同风。",
            "阳春转入胡笳曲，不是风吹别调中。"
        ],
        "notes": "",
        "id": "2437ced45d0567f9e868d8dbb8982f2b"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其三五",
        "preface": "",
        "paragraphs": [
            "河目海口，钉觜镜舌。",
            "鸡宿凤巢，素非其鸭。",
            "直饶啐啄同时，未免当头一劄。"
        ],
        "notes": "",
        "id": "f8c63759c4bcd6f4ef454c9ea960bf36"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其三六",
        "preface": "",
        "paragraphs": [
            "对一说，五教三乘尽该摄。",
            "龙宫海藏任纵横，水底泥牛吞却月。"
        ],
        "notes": "",
        "id": "ce5fd816d36efdeec7efb9da40fd16d1"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其三七",
        "preface": "",
        "paragraphs": [
            "凉风落木楚山秋，满树寒蝉噪不休。",
            "红蓼白苹开两岸，不知谁在钓鱼舟。"
        ],
        "notes": "",
        "id": "c06b089156e1f9bc8bf83903c0fed862"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其三八",
        "preface": "",
        "paragraphs": [
            "明镜当台湛如水，无端特地起尘埃。",
            "积成山岳面前立，千手大悲擘不开。"
        ],
        "notes": "",
        "id": "d4b149fad592c22bfecc1b988a40f46d"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其三九",
        "preface": "",
        "paragraphs": [
            "汝水向东流，楚水从南至。",
            "皆归大海中，咸淡同一味。",
            "顶门具眼底衲僧，试向其中辨浅深。"
        ],
        "notes": "",
        "id": "dd2a63e55c1c7fe4835c8583e05cce9e"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其四○",
        "preface": "",
        "paragraphs": [
            "三人证龟成鳖，井底泥牛气噎。",
            "直饶辩泻悬河，有理亦难分雪。",
            "耿耿孤光常皎洁。"
        ],
        "notes": "",
        "id": "d35695c3342c736e731033ff99cf547e"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其四一",
        "preface": "",
        "paragraphs": [
            "风前露出无瑕璧，室内擎将如意珠。",
            "两度献渠渠不识，可怜流落在江湖。"
        ],
        "notes": "",
        "id": "32dd99b55a5f0f55e658fc4ffc7495a1"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其四二",
        "preface": "",
        "paragraphs": [
            "银椀里盛雪，冰壶含宝月。",
            "纵具四韦陀，到此虚摇舌。",
            "西天令严，此土还别。"
        ],
        "notes": "",
        "id": "43eb2b47e5840cd6da61c89b4ec460ed"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其四三",
        "preface": "",
        "paragraphs": [
            "鸡寒上树，鸭寒下水。",
            "三百余会不能宣，九年面壁徒瞌睡。",
            "休瞌睡，上是天兮下是地。"
        ],
        "notes": "",
        "id": "4898cfc3f763ca9c9737fdb20f61a419"
    },
    {
        "author": "释法泰",
        "dynasty": "宋",
        "type": "诗",
        "rhythmic": "",
        "title": "颂古四十四首  其四四",
        "preface": "",
        "paragraphs": [
            "西天人不会唐言，端坐巍巍少室前。",
            "刚被流支打齿缺，至令有理不能宣。"
        ],
        "notes": "",
        "id": "2298027ea117bfdfb08c44d9ed3570da"
    }
]