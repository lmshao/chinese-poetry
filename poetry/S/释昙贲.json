[
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "偈四首  其一",
        "preface": "",
        "paragraphs": [
            "五百生中受屈，祇缘不识个落字。",
            "百千众中较量，祇缘不识个昧字。",
            "都来两字淆讹，陷却多少平直。"
        ],
        "notes": "",
        "id": "ed4ab5b33730b43340d34a56d49a0c5f"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "偈四首  其二",
        "preface": "",
        "paragraphs": [
            "维摩病，说尽道理。",
            "龙翔病，咳嗽不已。",
            "咳嗽不已，说尽道理。",
            "说尽道理，咳嗽不已。",
            "本是长江凑风冷，却教露柱患头风。"
        ],
        "notes": "",
        "id": "c502ba082890c7246e7629ced0bd14f1"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "偈四首  其三",
        "preface": "",
        "paragraphs": [
            "团𪢮擘不破，潇洒觑不见。",
            "唤作正法眼，入地狱如箭。"
        ],
        "notes": "",
        "id": "eaa2d4e77ef7e6eab3664459bece17e3"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "偈四首  其四",
        "preface": "",
        "paragraphs": [
            "浓将红粉傅了面，满把真珠盖却头。",
            "不识佳人真面目，空教人唱小凉州。"
        ],
        "notes": "",
        "id": "89bc08249b01e43d68c882b9a832a426"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古四首  其一",
        "preface": "",
        "paragraphs": [
            "竿头崖头撒手去，阆州澧州寻路归。",
            "廉纤脱尽全机露，八角磨盘空里飞。"
        ],
        "notes": "",
        "id": "125249194be090aefb2a7da4449e78ba"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古四首  其二",
        "preface": "",
        "paragraphs": [
            "婆子因行掉臂，赵州因事长智。",
            "无端一句淆沎，惹得四海鼎沸。",
            "勘破了，有谁知。",
            "春风过后无消息，留得残花一两枝。"
        ],
        "notes": "",
        "id": "6b6d297d5fc406e75a49fa7897abe0bf"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古四首  其三",
        "preface": "",
        "paragraphs": [
            "带雪含霜半倚篱，横斜影里露仙姿。",
            "前村昨夜春来了，竹屋老僧犹未知。"
        ],
        "notes": "",
        "id": "e5c296bf9090f507a1bfff4a5c13690a"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古四首  其四",
        "preface": "",
        "paragraphs": [
            "明宣一道聪明呪，暗写两行灵宝符。",
            "谩道骑鲸游六合，何曾有梦到华胥。"
        ],
        "notes": "",
        "id": "3f7579f8728797f14e4fd243050c1783"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "悼落牙",
        "preface": "",
        "paragraphs": [
            "汝从何所来，遁迹在我口。",
            "美恶必同尝，冷暖共知有。",
            "我口时动摇，汝体常坚守。",
            "夫何一病缠，遽落钳匠手。",
            "汝今先我徂，我在嗟无后。",
            "坚者既不留，软者岂能久。",
            "平生敲磕句，一一如雷吼。",
            "嚼破百弥卢，咬断众窼臼。",
            "我力既若是，汝形安得朽。",
            "无生复无离，庶洗言说咎。"
        ],
        "notes": "",
        "id": "820b701373f75682d9493d4e01aa625f"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "偈二首  其一",
        "preface": "",
        "paragraphs": [
            "一见便见，八角磨盘空里转。",
            "一得永得，辰锦朱砂如墨黑。",
            "秋风吹渭水，已落云门三句里。",
            "落叶满长安，几个而今被眼瞒。"
        ],
        "notes": "",
        "id": "28a6c2823968c9266140c04fefd428ff"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "偈二首  其二",
        "preface": "",
        "paragraphs": [
            "闹篮方喜得抽头，退鼓而今打未休。",
            "莫把乳峰千丈雪，重来换我一双眸。"
        ],
        "notes": "",
        "id": "6374ed674986c2fed022698dfa381ba8"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一",
        "preface": "",
        "paragraphs": [
            "两手擎来教放下，空身立地更疑猜。",
            "根尘识界无寻处，多谢春风烂漫开。"
        ],
        "notes": "",
        "id": "3ec57e6cc73d10694afd0ea6112bf973"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其二",
        "preface": "",
        "paragraphs": [
            "刹刹尘尘见不难，头陀何苦被他瞒。",
            "当初若论收奸细，莫把瞿昙做佛看。"
        ],
        "notes": "",
        "id": "eae758eda4bca02a73de4fcdb94c78e9"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其三",
        "preface": "",
        "paragraphs": [
            "六月上伏，八月中秋。",
            "人平不语，水平不流。"
        ],
        "notes": "",
        "id": "069290bef63d5770d282d1e53a271527"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其四",
        "preface": "",
        "paragraphs": [
            "日暖风和景更奇，华华草草露全机。",
            "荼蘼一阵香风起，引得游蜂到处飞。"
        ],
        "notes": "",
        "id": "9e4c5fe2ab7c34c6bbfec9630dd3afea"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其五",
        "preface": "",
        "paragraphs": [
            "映林映日一般红，吹落吹开总是风。",
            "可惜撷芳人不见，一时分付与游蜂。"
        ],
        "notes": "",
        "id": "20a0a0e31ffd4fd277def68f1be20da1"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其六",
        "preface": "",
        "paragraphs": [
            "截断从教来衮衮，随流未必去滔滔。",
            "青山长锁欲飞势，沧海合知来处高。"
        ],
        "notes": "",
        "id": "19f5de4cb86e55c87c0deeb89dcd13d9"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其七",
        "preface": "",
        "paragraphs": [
            "漏传长乐未央静，月泻甘泉太液秋。",
            "夜半乐声回步辇，唤回三十六宫愁。"
        ],
        "notes": "",
        "id": "929a092b7a2af545a41489bd6aeccdae"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其八",
        "preface": "",
        "paragraphs": [
            "两指斤开权撮起，一毛头上为吹开。",
            "这回不在身边立，休说清风徧九垓。"
        ],
        "notes": "",
        "id": "efb3f137ea391e4c47ad55d2c3d87d2c"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其九",
        "preface": "",
        "paragraphs": [
            "未曾拈出定盘星，多少行家怨不平。",
            "待得权衡地就手，方知斤两自分明。"
        ],
        "notes": "",
        "id": "c06a43498e5504cc8fc5c9d37ab9c3fe"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一○",
        "preface": "",
        "paragraphs": [
            "认得斑斑急上弦，吼风一镞去惊天。",
            "近前子细来观觑，谁把蓝田石射穿。"
        ],
        "notes": "",
        "id": "44744446831181f188f28a0b4f84421e"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一一",
        "preface": "",
        "paragraphs": [
            "风月山川共一家，谁来语下定龙蛇。",
            "太白不曾登便殿，笔头昨夜自生花。"
        ],
        "notes": "",
        "id": "dfeca75b66a4a36f9f15eb9c6d6e81e4"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一二",
        "preface": "",
        "paragraphs": [
            "一足垂来亲点眼，岭头功德已圆成。",
            "长髭只怕精神露，却指红炉片雪轻。"
        ],
        "notes": "",
        "id": "37d2b364b030ccfb532f1ee1b8ad808e"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一三",
        "preface": "",
        "paragraphs": [
            "以何为体呵呵笑，推倒当头陷虎机。",
            "鸟带香从花里出，龙含雨向洞中归。"
        ],
        "notes": "",
        "id": "ef1b2ef44f38902f1181f26db9ec4a78"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一四",
        "preface": "",
        "paragraphs": [
            "黄鹤楼前题一篇，无限措大失平仄。",
            "长沙一只眼长长，今古何曾有踪迹。"
        ],
        "notes": "",
        "id": "81f439220ad5b42cafe305b6dbea0ad2"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一五",
        "preface": "",
        "paragraphs": [
            "指点深红与昔同，更无夭艳在芳丛。",
            "南泉笑里移春去，留得残红醉蜜蜂。"
        ],
        "notes": "",
        "id": "9e653d429cfe6fa552713c90086473d0"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一六",
        "preface": "",
        "paragraphs": [
            "蒙头不觉齁齁睡，开眼从教燄燄红。",
            "若谓平常便无事，须防豆爆冷灰中。"
        ],
        "notes": "",
        "id": "0cf5c542928bb1155b5ee7e7ff1557eb"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一七",
        "preface": "",
        "paragraphs": [
            "信手挥来一一亲，祇林剑下绝烟尘。",
            "行徧天台幷雁荡，归来重看锦江春。"
        ],
        "notes": "",
        "id": "d16e81fd0ec5f4154d7abd36cfd082fe"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一八",
        "preface": "",
        "paragraphs": [
            "血盆似口剑如牙，竭世枢机未足夸。",
            "亲到龙潭龙不现，者回失却眼中花。"
        ],
        "notes": "",
        "id": "3f2af615caa98f19cfa723b443000b47"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一九",
        "preface": "",
        "paragraphs": [
            "冰棱锁断长河口，不见人从鸟道来。",
            "一阵风回修竹里，玉阑干上雪成堆。"
        ],
        "notes": "",
        "id": "e0c027a9c7c4c9f596cdab0d7537423a"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其二○",
        "preface": "",
        "paragraphs": [
            "七宝杯酌葡萄酒，金花纸写清平词。",
            "春风院静无人见，闲把君王玉笛吹。"
        ],
        "notes": "",
        "id": "4d6a35010218d1788d1781550ea8e1ed"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其二一",
        "preface": "",
        "paragraphs": [
            "白牯问狸奴，虚空酬万象。",
            "电激不停踪，谷虚谁答响。",
            "啐兮啄兮，清机历掌。",
            "回头𨍏轹范秦时，舌上葛藤长万丈。"
        ],
        "notes": "",
        "id": "5a72e31c62de0b3b22978de55f30f36d"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其二二",
        "preface": "",
        "paragraphs": [
            "脱得边城戍役身，却来偷赏上园春。",
            "御街前畔低声语，不觉冲他貌事人。"
        ],
        "notes": "",
        "id": "c8235016921b5d4f3b8109b7708c0527"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其二三",
        "preface": "",
        "paragraphs": [
            "水不洗水，金不博金。",
            "昧毛色而得马，靡丝弦而乐琴。",
            "结绳画卦有许事，丧尽真淳盘古心。"
        ],
        "notes": "",
        "id": "57d2b7818fa527ab3c21987c7bd03fce"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其二四",
        "preface": "",
        "paragraphs": [
            "牙根烂嚼真弥勒，腹里横吞老释迦。",
            "大地虚空皆得饱，这回不到负檀家。"
        ],
        "notes": "",
        "id": "7f4e33aa8f348d28991ee01e4fb56156"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其二五",
        "preface": "",
        "paragraphs": [
            "一雨一阴风未和，春从不快里消磨。",
            "桃花暗已随流水，空使刘郎惆怅多。"
        ],
        "notes": "",
        "id": "963966334b891dd170b8567669c8e51d"
    }
]