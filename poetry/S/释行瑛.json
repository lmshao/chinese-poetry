[
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "偈十六首  其一",
        "preface": "",
        "paragraphs": [
            "大千沙界是吾家，隠显何曾有等差。",
            "为报人天高著眼，优昙花异世间花。"
        ],
        "notes": "",
        "id": "653afd6137cce5672698df5cd755019b"
    },
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "偈十六首  其二",
        "preface": "",
        "paragraphs": [
            "乌长飞，兔不住，暑往寒来朝复暮。",
            "朱颜未改白发生，三界茫茫何处去。",
            "本源自性无凋变，千圣皆从影中现。",
            "不离当处常湛然，觅则知君不可见。",
            "忽然见，倒骑牛兮入佛殿。"
        ],
        "notes": "",
        "id": "db7bf98f9e7d562d61d3e7ef8902fdce"
    },
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "偈十六首  其三",
        "preface": "",
        "paragraphs": [
            "去年逢青春，朱颜映桃李。",
            "今年逢青春，白发压双耳。",
            "人生七十年，疾若东流水。",
            "不了本来心，生死何由离。"
        ],
        "notes": "",
        "id": "68accddd7b140daefdbc83a9f06b776d"
    },
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "偈十六首  其四",
        "preface": "",
        "paragraphs": [
            "明眼底人被眼碍，悟心底人被心碍。",
            "证道底人被道碍，达法底人被法碍。",
            "何谓如此不见道，金屑虽贵，落根成翳。",
            "要得高步大方，直须去此四碍。"
        ],
        "notes": "",
        "id": "2686706b04b2efd26d0f235386b9344f"
    },
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "偈十六首  其五",
        "preface": "",
        "paragraphs": [
            "炼铁围山作钓钩，饵悬八万四千牛。",
            "毗卢海内闲抛下，虾蟹鱼龙尽缩头。"
        ],
        "notes": "",
        "id": "80c7e1a78086c8048b58eecbbcd56459"
    },
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "偈十六首  其六",
        "preface": "",
        "paragraphs": [
            "湛露重重洒绀园，衰残何以报君恩。",
            "白云堆里焚香坐，耀古腾今不二门。"
        ],
        "notes": "",
        "id": "fee520e5054474adff75f3f5eb7a5ecf"
    },
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "偈十六首  其七",
        "preface": "",
        "paragraphs": [
            "朔风如刀，痛刮人骨。",
            "千山万山，雪映寒日。",
            "心知春气来，目睹梅花发。",
            "游子南方归不归，晓堂闲却龟毛拂。"
        ],
        "notes": "",
        "id": "882c143ef831cfb8e983c77a9d2d974a"
    },
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "偈十六首  其八",
        "preface": "",
        "paragraphs": [
            "镂水求纹，谩劳心力。",
            "陶空作器，枉费工夫。",
            "游溟渤始测浅深，登须弥迺知高远。",
            "太阳门下，爝火何施。",
            "镆鎁匣边，铅刀可弃。"
        ],
        "notes": "",
        "id": "f8c2cba2ea61987f7a33cecb41c494e4"
    },
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "偈十六首  其九",
        "preface": "",
        "paragraphs": [
            "踏破化城，来至宝所。",
            "不采辉山之璧，不探骊颔之珠。",
            "坏衲堆肩，拥炉闲坐。",
            "唤作无事道人，堪受人天供养。"
        ],
        "notes": "",
        "id": "bc73de4341f59c1b66260f74f0d4378b"
    },
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "偈十六首  其一〇",
        "preface": "",
        "paragraphs": [
            "德山棒如雨点，临济喝似雷鸣。",
            "虽然声振一时风流万世，检点得来还是强生节目。",
            "华藏则不与么，三间茆屋。",
            "十里松门，健则纵步闲游，困则倒头酣寝。",
            "身如槁木，心若死灰。",
            "有人笑我愚痴，正爬著侬家痒处。"
        ],
        "notes": "",
        "id": "b7f251c73481e55409ab37a90ece213e"
    },
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "偈十六首  其一一",
        "preface": "",
        "paragraphs": [
            "竖不穷三际，横不亘十方。",
            "大不偪塞虚空，细不入于芥子。",
            "三世诸佛，如觉如梦。",
            "诸大祖师，若存若亡。",
            "与么境界，从上诸圣。",
            "尚迷昧如斯，方今学人，且作么生凑泊。",
            "但得雪消去，自然春到来。"
        ],
        "notes": "",
        "id": "53fb6ad8872f4391dad324b892d48cce"
    },
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "偈十六首  其一二",
        "preface": "",
        "paragraphs": [
            "上不见天，下不见地。",
            "把定咽喉，何处出气。",
            "江南江北，绝毫绝厘。",
            "东土西天，成团成块。",
            "释迦弥勒，尚自瞒盱。",
            "临济德山，如何拟议。",
            "衲僧家，没巴鼻，却唤六双为十二。"
        ],
        "notes": "",
        "id": "60cf4dc3cefad099bf831ea7e68b127f"
    },
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "偈十六首  其一三",
        "preface": "",
        "paragraphs": [
            "奇怪诸禅德，文殊普贤，化作寒山拾得。",
            "头戴炙脂帽子，脚踏无底麻鞋。",
            "身著鹘臭布衫，腰系断鞓腰带。",
            "手持拍板，口唱高歌。",
            "吾心似秋月，碧潭清皎洁。",
            "无物堪比伦，教我如何说。",
            "华藏当时若见，每人痛与一顿何为如此。",
            "且教伊不敢掣风掣颠，免使后人疑著。"
        ],
        "notes": "",
        "id": "c7f7858c586c18250211df5afc4804ef"
    },
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "偈十六首  其一四",
        "preface": "",
        "paragraphs": [
            "提智慧剑，破烦恼网。",
            "拔生死类，置涅槃宅。",
            "空却魔王窟穴，埽荡恶趣关防。",
            "开拓般若封疆，滋长菩提种性。",
            "与么作用，与么建立。",
            "象驾峥嵘谩进途，谁见螳蜋能拒辙。"
        ],
        "notes": "",
        "id": "d1f19f4b8b6a16efea4171da41cddbd9"
    },
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "偈十六首  其一五",
        "preface": "",
        "paragraphs": [
            "一大藏教，诸大祖师。",
            "天下老和尚言句，总在这里。",
            "明明向道，尚且不知。",
            "盖覆将来，如何会得。"
        ],
        "notes": "",
        "id": "965ba60577955ed718f06547236b0deb"
    },
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "偈十六首  其一六",
        "preface": "",
        "paragraphs": [
            "持长竿，摇短艇。",
            "篛笠只一个，蓑衣无两领。",
            "洞庭秋水风不吹，涵虚恰似新磨镜。",
            "末后句，留与谢三郎。"
        ],
        "notes": "",
        "id": "b7b72d096ad4567792f00b5c9b56d0f7"
    },
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "东溪闲居示众偈",
        "preface": "",
        "paragraphs": [
            "联络藤萝一径，行穷始到松门。",
            "篱畔野华不艳，堂前流水非喧。",
            "午饭龙离铁钵，夜深月落金盆。",
            "此是真修行处，何人得意忘言。",
            "灵山河沙圣众，黄梅七百高僧。",
            "悟华晓称迦叶，传衣夜唤卢能。",
            "心自本来不有，法道得了何曾。",
            "斋后酽茶三盏，丛林一任喧腾。"
        ],
        "notes": "",
        "id": "608ba90b48ee22378570efcea2dbce01"
    },
    {
        "author": "释行瑛",
        "dynasty": "宋",
        "type": "诗",
        "rhythmic": "",
        "title": "偈",
        "preface": "",
        "paragraphs": [
            "登山须到顶，入海须到底，学道须到佛祖道不得处。",
            "若不如是，尽是依草附木底精灵，吃野狐涕唾底鬼子。"
        ],
        "notes": "",
        "id": "57fd7eaff644bb8abe9df69d8eb0670f"
    }
]