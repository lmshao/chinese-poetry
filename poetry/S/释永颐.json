[
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "越溪吟",
        "preface": "",
        "paragraphs": [
            "石磊磊，猿啾啾，越王霸业秋山头。",
            "英雄丧尽知何数，可怪犹存浣纱处。",
            "当时月照清溪头，美人如水逐东流。",
            "至今片石终难改，千载犹含泽国羞。"
        ],
        "notes": "",
        "id": "77c0048a395907324aa14030ed14bcb7"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "咏怀",
        "preface": "",
        "paragraphs": [
            "晨风荡原野，高林摩苍条。",
            "屋上野花落，阶前春草摇。",
            "少壮不可恃，金骨亦易销。",
            "夙志叹沈泯，晚心日幽寥。",
            "紫烟凌石峰，绿云生桂标。",
            "林怀颇清畅，况复灵景饶。"
        ],
        "notes": "",
        "id": "7a5e83d409a82e29970f7991dad51bb9"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "食新茶",
        "preface": "",
        "paragraphs": [
            "自囘山中来，泉石足幽弄。",
            "茶经犹挂壁，庭草积已众。",
            "拜先俄食新，香凝云乳动。",
            "心开神宇泰，境豁谢幽梦。",
            "至味延冥遐，灵爽脱尘控。",
            "静语生云雷，逸想超鸾凤。",
            "饱此岩壑真，清风愿遐送。"
        ],
        "notes": "",
        "id": "8f863beecc4c0210b2affd42948ea7ba"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "雨后对月",
        "preface": "",
        "paragraphs": [
            "清夜不复寐，萧然据胡床。",
            "对此九天上，阴魄含虚光。",
            "光飞激洞户，彩莹栖云塘。",
            "芙蓉杂羽盖，暗水流瑶芳。",
            "景异沈昔梦，心定闻空香。",
            "不知孤寂身，尚此山水乡。"
        ],
        "notes": "",
        "id": "1fd0c0bb4326324a66230348a1641c31"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "秋日泛西湖",
        "preface": "",
        "paragraphs": [
            "水凉宜照影，与客上湖船。",
            "白浪翻红楫，青山映碧莲。",
            "鸟飞荷叶下，人散柳条边。",
            "烟盖归来晚，灯前鹤未眠。"
        ],
        "notes": "",
        "id": "2d29fbfa25250d5befe6413261e3f2b9"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "久雨",
        "preface": "",
        "paragraphs": [
            "山房十日雨，仰栋看行蜗。",
            "笋暗风庭竹，萱凝晚砌花。",
            "罂红留夕火，焙绿荐春芽。",
            "滴滴西窗下，清泉满石漥。"
        ],
        "notes": "",
        "id": "43470d8238090522d7ef29930d14ce80"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "初秋忆湖上诸山",
        "preface": "",
        "paragraphs": [
            "山中夏日足幽娱，葛帔藤床诵宝书。",
            "白拂惹云黏几案，清香缘竹上空虚。",
            "草堂夜月秋花近，水阁晨霞夕霓疎。",
            "遥忆钱唐旧朝寺，绕湖钟梵早凉初。"
        ],
        "notes": "",
        "id": "4b21d51321cce3b99191b177c9b0fe5f"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "雪中夜吟",
        "preface": "",
        "paragraphs": [
            "乱书尘席散清辉，竹院香凝宿火微。",
            "客去藓阶黏冻屐，鸟迷庭树入寒扉。",
            "重阴覆野春耕阔，列炬明山夜猎归。",
            "灯下老翁吟复听，断崖冰折碎声稀。"
        ],
        "notes": "",
        "id": "13988cad9a96e8f9ce5553f675c01729"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "山村日暮",
        "preface": "",
        "paragraphs": [
            "犊背斜阳暖，茅茨石树穿。",
            "行人识冈路，饥鹊噪沙田。",
            "远浦生微月，荒臯起暝烟。",
            "群乌飞散尽，寒水漾渔船。"
        ],
        "notes": "",
        "id": "436db88bebbdfcbd6e8b21feba22553d"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "山中晚兴",
        "preface": "",
        "paragraphs": [
            "松间石上听流泉，看尽云归宿鸟还。",
            "夕殿焚香春院闭，暮钟沈响月阶闲。",
            "非干独往轻遗世，自合离群静掩关。",
            "林境翠深烟树合，正堪高卧纵疎顽。"
        ],
        "notes": "",
        "id": "c1703d7d755b82f1bf09d9fa4011cf0a"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "唐栖寺前",
        "preface": "",
        "paragraphs": [
            "唐栖寺前溪水流，客帆来往旧杭州。",
            "津亭树老无人记，得见几囘僧白头。"
        ],
        "notes": "",
        "id": "853110bb2dee8636b5c3780e8517907d"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "观乌鸢山下藤树",
        "preface": "",
        "paragraphs": [
            "一株老树蔽荒林，下有藤悬巨蟒身。",
            "几度日斜乌鸟散，山昏鬼哭断行人。"
        ],
        "notes": "",
        "id": "5c6abddcdef157c3eefb423b0108ca6b"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "金鹅晚眺",
        "preface": "",
        "paragraphs": [
            "天低野旷树蒙蒙，尽入金鹅望眼中。",
            "青嶂月生双雁去，碧溪云绕乱帆通。",
            "平篙落照沈烟墅，结阵寒鸦噪暝丛。",
            "岁月飞腾吾懒矣，昏钟迢递起秋宫。"
        ],
        "notes": "",
        "id": "8070467b695b50ed1389863b99b1b3ff"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "送僧归茜径",
        "preface": "",
        "paragraphs": [
            "吴渚僧归落日曛，故王宫井已无闻。",
            "水边尚有红蓝草，不染香衣染堑云。"
        ],
        "notes": "",
        "id": "ca095a05ee665ea76a7ed7f4e244a7f1"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "牵牛花",
        "preface": "",
        "paragraphs": [
            "老梅枝上挂牵牛，引得青花上树头。",
            "秋圃日斜风露冷，倒垂长蔓拂鸣鸠。"
        ],
        "notes": "",
        "id": "5c2ddba7f89c9df9931efb2694692b3b"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "和韩涧泉韵题周晋仙山楹",
        "preface": "",
        "paragraphs": [
            "不翦亦不斲，山楹在尘表。",
            "石泉声淙淙，秀谷自围绕。",
            "是中玄览人，未见今日了。",
            "君固自无心，世亦不易晓。",
            "梦奠何可攀，颓然泰山小。",
            "当时岩壑人，百世何矫矫。",
            "清吟振霞缨，日翳群阴悄。"
        ],
        "notes": "",
        "id": "3e06471ac03877c4fa181c5626484a4d"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "过吴门  其一",
        "preface": "",
        "paragraphs": [
            "故苑烟花百草香，五湖人去事茫茫。",
            "浮云几度春阴合，犹见西山白鹭行。"
        ],
        "notes": "",
        "id": "8260c842ac7c2459315af06817d82a56"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "过吴门  其二",
        "preface": "",
        "paragraphs": [
            "花落春江一夜风，满江烟碧撼垂虹。",
            "轻舟浮载如天上，况是残云细雨中。"
        ],
        "notes": "",
        "id": "9e7b5681fb64ec07bf10f0dbc4699dff"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "汀涨",
        "preface": "",
        "paragraphs": [
            "泽国迷春涨，芳洲生绿波。",
            "浄涵汀树小，闲占浦云多。",
            "风晚低轻燕，川明媚浴鹅。",
            "望人烟思远，奈此暮山何。"
        ],
        "notes": "",
        "id": "afc77622042589b92144156947535913"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "雪中送僧还竹阁  其一",
        "preface": "",
        "paragraphs": [
            "白公竹阁云生晚，城市人归夜雪平。",
            "灯在北高峰顶上，塔如千尺玉长檠。"
        ],
        "notes": "",
        "id": "d2ff3b9484f92523fdd8d892410bec55"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "雪中送僧还竹阁  其二",
        "preface": "",
        "paragraphs": [
            "湖练平铺肃夜涛，柳翻王母白旌旄。",
            "舞残鹭翿归何处，天上飞花散碧桃。"
        ],
        "notes": "",
        "id": "816e362a3e558424d67fd9e259d64f96"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "山乐官寄野斋",
        "preface": "",
        "paragraphs": [
            "山乐官，山乐官。",
            "尔为灵凤典音乐，想尔废职来考槃。",
            "莫厌山中多寂寞，山中无事忘忧乐。",
            "晓窗睡起春昼静，听尔幽情如有托。",
            "山乐官，山乐官。",
            "纵令致汝百鸟前，此声此曲终难传。"
        ],
        "notes": "",
        "id": "13a8f48528467d84f14b5abfafe9a790"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "往龙岫舟中",
        "preface": "",
        "paragraphs": [
            "龙山溪上路，短棹腊中行。",
            "雪霁寒郊阔，春囘宿雾生。",
            "柳摇冰线断，鹭起玉衣明。",
            "未见晴梅发，先思杖屦轻。"
        ],
        "notes": "",
        "id": "c7426301756aa60c9bf080cb478b5b14"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "归练潭",
        "preface": "",
        "paragraphs": [
            "孤舟东下涉苹溪，两岸幽花送客西。",
            "到得山房绿阴满，午窗犹有子规啼。"
        ],
        "notes": "",
        "id": "0719b152604ebb95931fc2244e91c4a3"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "次韵答周伯弜信后见寄",
        "preface": "",
        "paragraphs": [
            "清茶相对饮山巵，忆在西峰寺里时。",
            "今日云深无好伴，涧松独看挂猿枝。"
        ],
        "notes": "",
        "id": "b9699ebb0162662621baa44cc20018fd"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "寄周宗圣",
        "preface": "",
        "paragraphs": [
            "我心如有失，曾未识南园。",
            "几见闲花落，频将好梦原。",
            "时贤多厚禄，君子尚衡门。",
            "诗卷逢僧寄，长吟落照村。"
        ],
        "notes": "",
        "id": "0d5effe44ee70d7802f37a14e6240a3e"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "游何山登道场",
        "preface": "",
        "paragraphs": [
            "中流望极山头寺，溪午闻钟泊柳津。",
            "春草细沾微雨润，老松高与碧虚邻。",
            "鹤归烟麓书堂废，虎去寒岩藓石皴。",
            "无奈薄游归路晚，水边风旆湿征尘。"
        ],
        "notes": "",
        "id": "e610fa85472946524da31a7fb2c8977e"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "友人铜雀台砚",
        "preface": "",
        "paragraphs": [
            "异物留传因好古，南来箧笥伴瑶琴。",
            "漳河流水去无已，魏主荒台久废沈。",
            "往日奸文须九锡，今朝片瓦尚千金。",
            "所嗟人事多浮伪，谁识河滨古舜心。"
        ],
        "notes": "",
        "id": "c90eaef8ee071c00fd46f050f385ab64"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "过聚景园",
        "preface": "",
        "paragraphs": [
            "路绕长堤万柳斜，年年春草待香车。",
            "君王不宴芳春酒，空锁名园日暮花。"
        ],
        "notes": "",
        "id": "b81c279eff44a4b0fece6a7e320657fa"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "宿村庄",
        "preface": "",
        "paragraphs": [
            "蝼蛄偷火照田沟，山鬼移灯上树头。",
            "枫岸夜深茅屋闭，月明沙鸟自相讴。"
        ],
        "notes": "",
        "id": "079d98aab22c7c7f6a5729287e322a2d"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "伯弜出示新题乐府四十章雄深雅健有长吉之风喜而有咏",
        "preface": "",
        "paragraphs": [
            "伟哉吴人周伯弜，国风雅颂今再昌。",
            "钧天洞庭不敢张，楚芈暗泣嗟穷湘。",
            "庆祚三百多祯祥，呜呼四十乐府章。",
            "春宵翦烛飞兰香，浩歌激烈声洋洋。",
            "贞魂义血流精光，奸鬼妬魄诛幽荒。",
            "土木闪怪踏雪僵，茫茫万窍塞鼓簧。",
            "再洗律吕调宫商，金玉振耀齐铿锵。",
            "一清一浊均阴阳，风霆变化始有常。",
            "咏歌唐虞及商汤，蒙瞽献纳皆赞襄。",
            "煌煌天子朝明堂，永被金石无哀伤。"
        ],
        "notes": "",
        "id": "38fd6e9d9c901b4f25fed530ab05b18d"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "西峰日暮",
        "preface": "",
        "paragraphs": [
            "手携一束书，秋风独来此。",
            "松深夜月清，水冷芙蓉死。",
            "嬾于簷下读，两眼悬秋水。",
            "时看涧鼠来，食我山茶子。"
        ],
        "notes": "",
        "id": "6337b8932f8a0c211a5a6d59075b9f5e"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "老梅",
        "preface": "",
        "paragraphs": [
            "一度开花一度新，莫嫌终老旧花身。",
            "文君头白空衔怨，不及枝间碧藓春。"
        ],
        "notes": "",
        "id": "1d4d9274fefa5a2deb3036cb6a456de9"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "闻子规",
        "preface": "",
        "paragraphs": [
            "客情谁是不思归，芳草春深未有期。",
            "昨夜月明啼更苦，山花满树落臙脂。"
        ],
        "notes": "",
        "id": "b8355348352ce8738fca8c67d291fa46"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "送王以通之官金陵  其一",
        "preface": "",
        "paragraphs": [
            "芳辰早失意兼衰，不拟君来重举杯。",
            "云暗月墙花气重，蜡残风幕鸟声催。",
            "醉乡人有江东役，乘兴船从阙下囘。",
            "明日沙头相送罢，荼䕷小院独徘徊。"
        ],
        "notes": "",
        "id": "9dc3482c704d7b215669f350ea2bccbb"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "送王以通之官金陵  其二",
        "preface": "",
        "paragraphs": [
            "伯符兄弟最英雄，千载青山绕故宫。",
            "宋祖只知曹马事，齐高还与獍枭同。",
            "暮箫尚带兰陵怨，春水多愁旧垒空。",
            "登览未应迷宿昔，夜猿啼在晋时枫。"
        ],
        "notes": "",
        "id": "81ff984eeec7912e9fde1c7720563457"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "湖上春晚",
        "preface": "",
        "paragraphs": [
            "水边三月芳菲晚，杨柳楼船拥万家。",
            "浩浩歌钟迷白日，不知烟寺落桐花。"
        ],
        "notes": "",
        "id": "8eec8289b3716ef829791ad7414a9494"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "龙山野望",
        "preface": "",
        "paragraphs": [
            "闻说西潘桑柘少，旧来多种紫樱桃。",
            "龙山春晚聊舒望，雪白梨花一丈高。"
        ],
        "notes": "",
        "id": "2f6e0ec70950940d9137515afd5570c7"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "云岩寺",
        "preface": "",
        "paragraphs": [
            "老来好古尚关心，寺里荒题几度寻。",
            "山鹊报晴窥画阁，水鸡嫌雨上高林。",
            "麦残余冷收春候，楝落轻风滞晚阴。",
            "无限幽怀难具写，一凭阑罢一闲吟。"
        ],
        "notes": "",
        "id": "9ed4150d3859d6208c75ccfe60c8c67b"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "秋日与知言学士",
        "preface": "",
        "paragraphs": [
            "水落小山浮，山人上下游。",
            "月崖烟桂晚，风浦石兰秋。",
            "食芰渔溪宿，烹葵野馆留。",
            "肩吾相对坐，清话不知休。"
        ],
        "notes": "",
        "id": "2a0f3203b761b98c3b79c9ee12d36751"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "后谷春晚",
        "preface": "",
        "paragraphs": [
            "烟冷云深燕不归，径多松叶少花枝。",
            "春风过尽无行客，白昼山獐饮石池。"
        ],
        "notes": "",
        "id": "2f57cb4f0d542bec5b3a1bce8dd38167"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "姚震父自剡来喜晴郊行",
        "preface": "",
        "paragraphs": [
            "梅发春江棹绿波，越乡才离认吴歌。",
            "寻花戴帽谁家去，载酒移船与客过。",
            "废馆夕阳寒柳动，古宫芳草白云多。",
            "山行每是清晨出，归路牛羊下远坡。"
        ],
        "notes": "",
        "id": "a147aef23be79936399c488f6e096154"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "游霅城寄辉明远",
        "preface": "",
        "paragraphs": [
            "老来霅上经过少，不复虚堂拜皎然。",
            "窥庙野童惊古像，拊碑山客慕先贤。",
            "雨多乱水穿城过，日上苍山绕郡连。",
            "隔港木兰摇客棹，浦荷香散碧云天。"
        ],
        "notes": "",
        "id": "86bb57e2d17046b4c08afc4dcaae196a"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "题壁",
        "preface": "",
        "paragraphs": [
            "春来日日风兼雨，开户晴轩长翠萝。",
            "山鹊弄花飞不远，隔檐冲散落梅多。"
        ],
        "notes": "",
        "id": "cbbf95c378fcbf8d9dcfe0265b5ae26b"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "杉下聋僧",
        "preface": "",
        "paragraphs": [
            "殿阴古杉高百尺，苍弁虬髯森淀漆。",
            "林深化蝶粉光冷，威凤飘飖感仙实。",
            "旁有聋僧唤不闻，嗫嗫枯吟如有失。",
            "或时兀坐何堆豗，或时手把古书帙。",
            "帙中明星不复记，案上吟篇已亡律。",
            "居山六月不知暑，地凉艳草生幽苾。",
            "茶灶泥崩古藓黏，石盆仰地莲花出。",
            "山童昼睡靠其旁，袴如盘络不掩膝。",
            "僧今老矣无别怀，时梦响潭清汩汩。",
            "终当卜室居其偏，坐看蜿蜒舞清溢。"
        ],
        "notes": "",
        "id": "9d4864a01709b0805ee2c4ed228899b0"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "赠术者王髯",
        "preface": "",
        "paragraphs": [
            "王君僧服而胡须，赠我手写千隶书。",
            "秦汉古法沦俗笔，钟王秘刻藏绮疏。",
            "君游市俗谁问此，我好奇古贫无余。",
            "闲来古寺看画壁，醉去野店烹寒鱼。",
            "击竹有时谈九命，无钱踏雪走千墟。",
            "问君岁晚君何如，家有老婢归田庐。"
        ],
        "notes": "",
        "id": "e420fc9f12f445b3a39f8f6fd9e71799"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "寄行宫监门王以通  其一",
        "preface": "",
        "paragraphs": [
            "中兴天子议攻车，叹息诸公屈壮图。",
            "行殿不开尘锁合，至今风雨暗金铺。"
        ],
        "notes": "",
        "id": "a1e11f8d80c64367e3484d0bab07df8e"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "寄行宫监门王以通  其二",
        "preface": "",
        "paragraphs": [
            "玉钩帘外前朝柳，鬭鸭阑边小艳葩。",
            "莫道君王不曾问，好收银钥护宫花。"
        ],
        "notes": "",
        "id": "90e1e234001d2500871baa251f2d10b1"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "山行与伯弜同赋野庙",
        "preface": "",
        "paragraphs": [
            "芳草没荒基，终年掩画扉。",
            "酒台干旧滴，香殿入斜晖。",
            "神树枝枝曲，山魈个个归。",
            "春来歌鼓动，野老荐春薇。"
        ],
        "notes": "",
        "id": "7589f79d93c411be17702196bae313f0"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "悼周晋仙  其一",
        "preface": "",
        "paragraphs": [
            "萧散嵇康辈，难教缚宦情。",
            "识高浑脱略，意广惜沈婴。",
            "老面烟霞古，醉衣苔藓生。",
            "西峰难独往，茶灶对谁烹。"
        ],
        "notes": "",
        "id": "361d5677b2d50d64edbca1b9f1fc891a"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "悼周晋仙  其二",
        "preface": "",
        "paragraphs": [
            "诗救元和失，先生学最精。",
            "律严方苦硬，才大始纵横。",
            "贞曜何须谥，魏闲相继生。",
            "他年诗集著，风雅被家声。"
        ],
        "notes": "",
        "id": "27709082b61a7b5577a335d92b2b8d60"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "秋蝉",
        "preface": "",
        "paragraphs": [
            "日落秋蝉噪柳津，为伤风露咽声频。",
            "送晴送雨江亭外，偏感舟行晚泊人。"
        ],
        "notes": "",
        "id": "6b46c01f35fd546e7b51df9a7c58173a"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "乾元山洪水",
        "preface": "",
        "paragraphs": [
            "乾元山头洪水发，溪有长蛟潜伺察。",
            "两岸居人莫等闲，年深物怪终腾拔。",
            "往岁邻封遭水变，只道溪流净如练。",
            "倏忽人烟数里间，夜半平沈皆不见。",
            "东南地坼乾坤浮，几番赤子葬洪流。",
            "神龟去后不复返，休看浪打石人头。"
        ],
        "notes": "",
        "id": "0b7404bc015c0bac50cdd4424a4b3a9d"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "防风王庙",
        "preface": "",
        "paragraphs": [
            "万国方尊禹，防风殒殿趋。",
            "应怜舞干戚，独不碍唐虞。",
            "祭豆侵田鼠，灵幡触井乌。",
            "椒浆春奠罢，箫鼓舞村巫。"
        ],
        "notes": "",
        "id": "bdd70b89677920ab8ffd0d2e39f3aa31"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "郜溪别周伯弜",
        "preface": "",
        "paragraphs": [
            "夜馆寒相对，篝灯语不眠。",
            "夕烟生水郭，风柳泊沙船。",
            "暖弃山中宅，春耕葑上田。",
            "西峰晴霭碧，归去挹飞泉。"
        ],
        "notes": "",
        "id": "67a0d89b8a3e7155abf0b9a2a637f81c"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "山池早秋",
        "preface": "",
        "paragraphs": [
            "荷叶倾香露，山池见早秋。",
            "石凉幽蟹过，枝脆雨蝉休。",
            "废堰凭虚涨，荒泉入乱流。",
            "水花红漠漠，相对渚云浮。"
        ],
        "notes": "",
        "id": "b48f4ba4156222477393385b5a24b8ed"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "晓离山隠",
        "preface": "",
        "paragraphs": [
            "出山便与山花别，清露丛边不得留。",
            "去伴水禽船上宿，石溪斜月下沧洲。"
        ],
        "notes": "",
        "id": "ac14eb631e399c0446e5a5e76dc4ed71"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "天竺秋日  其一",
        "preface": "",
        "paragraphs": [
            "翠滴千竿湿砌苔，曲廊花木小丛开。",
            "吴僧爱觅闲吟处，偷向花边竹里来。"
        ],
        "notes": "",
        "id": "abbf0988f24f9bb632a6da6e5a180f54"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "天竺秋日  其二",
        "preface": "",
        "paragraphs": [
            "行绕方池日又斜，青云小注湿秋霞。",
            "阑干几度浑敲遍，为引游鱼出浪花。"
        ],
        "notes": "",
        "id": "c9dba205cadfbc2d4bba700b170772e9"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "震父与僧偕至",
        "preface": "",
        "paragraphs": [
            "王谢清游带越僧，共携山老坐吴亭。",
            "身闲不记为官日，落落吟诗读道经。"
        ],
        "notes": "",
        "id": "df2f3ed5c9df40fec08ee3fb6d90319b"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "茶炉",
        "preface": "",
        "paragraphs": [
            "炼泥合瓦本无功，火煖常留宿炭红。",
            "有客适从云外至，小瓶添水作松风。"
        ],
        "notes": "",
        "id": "0d23a35169130e3ffadaf16ad7d0c2ee"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "惜梅赠别",
        "preface": "",
        "paragraphs": [
            "芦管含愁苦怨春，况兼风雨送行频。",
            "数株零落寒云畔，难拣香枝寄远人。"
        ],
        "notes": "",
        "id": "abdc87640b4aadb741498abc6675ceb2"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "雨窗",
        "preface": "",
        "paragraphs": [
            "江湖春水欲生时，开尽梅花雁北飞。",
            "风雨满庭人不寐，小窗灯火夜深微。"
        ],
        "notes": "",
        "id": "ca37f361e5df93d9f8d7473098375770"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "虎丘",
        "preface": "",
        "paragraphs": [
            "山色吴门少，行人爱此游。",
            "天高云阁晚，石裂剑池秋。",
            "虎去空陵变，僧栖古塔幽。",
            "上方曾眺远，落日驻扁舟。"
        ],
        "notes": "",
        "id": "d18cb54dd8909bc26557cb0c1999e0b2"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "送通上人归仙潭寺",
        "preface": "",
        "paragraphs": [
            "寺忆清溪遶，舟移曲岸分。",
            "塔昏飞雨怪，殿黑隠雷文。",
            "锡挂秋房冷，香浮夕帐熏。",
            "藓庭闲望过，碧鹤下晴云。"
        ],
        "notes": "",
        "id": "b1a66f1edaf88b3e533b83f721595fb5"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "雪中  其一",
        "preface": "",
        "paragraphs": [
            "风定片初微，移时鹊噪稀。",
            "曲塘添柳重，彤阁映花飞。",
            "鹤怪云黏石，僧疑月照扉。",
            "闭门高卧者，终岁复何依。"
        ],
        "notes": "",
        "id": "278648428b048a934e0321700ae7a598"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "雪中  其二",
        "preface": "",
        "paragraphs": [
            "谷寺掩高扉，松亭雪侧垂。",
            "石幢围隠兽，野殿没寒鸱。",
            "路转空林积，风惊老树危。",
            "草堂香火静，山鹿到荒墀。"
        ],
        "notes": "",
        "id": "3ab60b6da16f3de79a36e08ffd8d7d13"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "感雁来红",
        "preface": "",
        "paragraphs": [
            "落落云中雁，亭亭阶下草。",
            "草心将变红，雁声来已早。",
            "霜风日夜催，对此忘吾老。",
            "玲珑叶数层，次第颜色好。",
            "燕脂染尽时，倚栏如醉倒。",
            "年年秋雁来，每被吟情恼。"
        ],
        "notes": "",
        "id": "ea4aeae4275bba1d9430877ac9667c45"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "寄姚赣州",
        "preface": "",
        "paragraphs": [
            "雪蓬生剡溪，家近放鹤岑。",
            "晋士有遗风，爱寻支遁林。",
            "得善忘形服，率然披素襟。",
            "功名亦偶尔，王戴非无心。",
            "今人异古昔，贱义而怀琛。",
            "萧条石门咏，浩荡东山吟。",
            "如何昌黎翁，醉乡讥湎沈。",
            "玉带与金鱼，刘毕非所钦。"
        ],
        "notes": "",
        "id": "07de4dcdba0583bb6de63300f6d904dd"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "秋馆",
        "preface": "",
        "paragraphs": [
            "林暑渐消歇，爽气浮高松。",
            "风蝉有遗响，露花结秋红。",
            "微月出东岭，碧云散遐穹。",
            "暮馆正虚寂，泉声杂鸣蛩。"
        ],
        "notes": "",
        "id": "cf5f3b3861af22055ade8ced6a491b09"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "送别",
        "preface": "",
        "paragraphs": [
            "送别春湖动客心，荇花无浪飐寒金。",
            "晴山望极连江郡，沙鸟风樯度远林。"
        ],
        "notes": "",
        "id": "171a6d968bec63661a34d427e25d3d05"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "宿永安潭上",
        "preface": "",
        "paragraphs": [
            "子规啼在乱山中，废寺春深暮阁重。",
            "门外永安潭上水，朝昏惟送一楼钟。"
        ],
        "notes": "",
        "id": "f1ef8b6cc64b258581978e5d571f9aaf"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "水仙花",
        "preface": "",
        "paragraphs": [
            "洛浦香销珮解时，荆台归去峡云迟。",
            "绿罗湘带无心叠，玉坠头花一半垂。"
        ],
        "notes": "",
        "id": "3c4b170cdc616d096300c694a7e20b43"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "送天竺僧还乡",
        "preface": "",
        "paragraphs": [
            "月冷云深天上寺，桂花千树遶楼台。",
            "归时若对闲人说，莫道身从月里来。"
        ],
        "notes": "",
        "id": "533227a9bb59f74e1f66671aef73d810"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "废宫",
        "preface": "",
        "paragraphs": [
            "渺渺笙歌散石筵，霓旌吹断网蛛悬。",
            "经年不锁青鸾殿，野鹤飞来玉几前。"
        ],
        "notes": "",
        "id": "4b9cf7f671e9ebb696920ff3e4d33d3d"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "溪上",
        "preface": "",
        "paragraphs": [
            "休文垅上阴云起，雨涨定安桥下水。",
            "渔人莫倚满溪流，见说长蛟剑为齿。"
        ],
        "notes": "",
        "id": "23c81d1e57599998688be76f9225ac01"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "看梅杂兴  其一",
        "preface": "",
        "paragraphs": [
            "春动晴山照野扉，早梅开后失归期。",
            "夕阳无柰山邮路，过尽行人雪满枝。"
        ],
        "notes": "",
        "id": "4bc3943a525d7d2ed394faafc3f7cf31"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "看梅杂兴  其二",
        "preface": "",
        "paragraphs": [
            "挂头方帽与乌纱，兄自看梅弟煮茶。",
            "闲问水边行乐去，向阳浑有几株花。"
        ],
        "notes": "",
        "id": "a5cfdac0aae7cac85b16d464be802671"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "看梅杂兴  其三",
        "preface": "",
        "paragraphs": [
            "青松古院一株梅，寒殿无人花自开。",
            "日暮老僧清梵罢，夜深偷照月华来。"
        ],
        "notes": "",
        "id": "9fbdb555944e7c772cd7dece26e080d2"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "野棠花",
        "preface": "",
        "paragraphs": [
            "野火回飚掩旧株，新丛满眼临征途。",
            "绿攒深棘欲自蔽，千朵万朵争敷腴。",
            "新晴远客过林坂，烟涨吴船春泊晚。",
            "冶艳空摇荡子情，繁香暗逐吴姬远。",
            "吴姬漂泊行人愁，年年此花开不休。",
            "半压坏墙荒馆外，乱生春蕻野池头。",
            "人间买花贵纨绮，一世争知异朝市。",
            "曲槛朱栏转首空，野棠无主自成丛。"
        ],
        "notes": "",
        "id": "d807ab8de501a17c4e810166574b3151"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "春暮怀伯弜",
        "preface": "",
        "paragraphs": [
            "筼筜深谷近青霄，春尽思君梦自劳。",
            "歌鸟不来香室掩，绶花空结紫藤高。",
            "荒池瓦砾迷芳草，晓案烟云拥墨袍。",
            "山近响潭多胜好，论诗无处觅刘曹。"
        ],
        "notes": "",
        "id": "bf2c2f6cbbacf5a374184df65c2a1601"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "苎渎夜泊",
        "preface": "",
        "paragraphs": [
            "吴城水冷秋风高，迎霜枫叶飘城壕。",
            "吴侬射利如射虏，高帆大艑横江涛。",
            "黄昏不顾风水恶，篙儿怒击何轻豪。",
            "苎渎人家惯迎接，憧憧来往无停艘。",
            "水上悬灯招夜泊，沙头认客相呼号。",
            "人生富贵多不足，亦有稗贩当勤劳。",
            "万斛高装谋重利，斗升未给浮轻舠。",
            "吾生最爱鲁仲连，封侯不受海上逃。",
            "轻世肆志甘贫贱，谁能富贵诎辱遭。",
            "夜歌新诗喜达旦，起看征雁飞云臯。"
        ],
        "notes": "",
        "id": "a72fc2c7c3de2a3fd80a2cd78d0169e3"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "悼赵宰紫芝甫",
        "preface": "",
        "paragraphs": [
            "紫芝昔赋天台日，桐柏宫诗老更成。",
            "梦断玉楼春帐晓，蝶迷花院夕魂轻。",
            "钱郎旧体终难并，姚贾新裁近有声。",
            "有子无家须吊问，故交谁不为伤情。"
        ],
        "notes": "",
        "id": "7e8aa40ebaa6acbc5c6b216a4bd1f5e1"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "果熟",
        "preface": "",
        "paragraphs": [
            "方池曲沼动林花，竹院僧闲日又斜。",
            "西崦果园方晚熟，一双乌臼打乌鸦。"
        ],
        "notes": "",
        "id": "d52dfadc91791bd8dada8d48af682cc8"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "观小鱼",
        "preface": "",
        "paragraphs": [
            "藻间相失复相寻，水面争浮力未禁。",
            "隔岸木兰船欲去，浪花摇动一时沈。"
        ],
        "notes": "",
        "id": "bf397b9f43c10b163936b2429a07d1d6"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "潭上",
        "preface": "",
        "paragraphs": [
            "落叶寒潭上，秋风钓艇闲。",
            "片云移晚渡，孤浪兀晴山。",
            "败栅寒芜拥，高枫夕照还。",
            "一鸥飞起处，烟霭暮溪湾。"
        ],
        "notes": "",
        "id": "7136a38a5032b1367a704549f1aeeb80"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "龙岫南窗书怀",
        "preface": "",
        "paragraphs": [
            "茅堂犹未卜，幽兴日迟回。",
            "带雨听昏笛，和灯看落梅。",
            "春风三月近，客鬓二毛催。",
            "忆得初来日，山寒暝叶堆。"
        ],
        "notes": "",
        "id": "b2a3e1c806173217fbd18ad02c5da4f2"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "葺唐栖旧庐",
        "preface": "",
        "paragraphs": [
            "矫时无峻节，立行亏众美。",
            "远岳惮孤征，徘徊就乡里。",
            "人情好愉悦，我老齐贤鄙。",
            "娓娓听乡言，时时容侧耳。",
            "前修不可见，法社渐凋毁。",
            "名山半征徭，祖塔乱獐麂。",
            "林筑无清资，泽居循旧址。",
            "凿牖纳晴曦，莳竹临幽泚。",
            "时将了岁寒，闭户春风里。"
        ],
        "notes": "",
        "id": "aaa64bbd980a29528d748ae29ffca8ad"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "裴六书堂",
        "preface": "",
        "paragraphs": [
            "数峰相对夕阴遮，新占书堂旧竹斜。",
            "地冷石阶秋菊小，一丛开得两三花。"
        ],
        "notes": "",
        "id": "ccca9a1988edf0489bec4a156a99e756"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "西湖日暮",
        "preface": "",
        "paragraphs": [
            "渺渺春湖夕霭浮，落花飞燕打兰舟。",
            "游人半入烟城去，月照笙歌上水楼。"
        ],
        "notes": "",
        "id": "9528b8baee979efc1771465aa4c58813"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "夜归",
        "preface": "",
        "paragraphs": [
            "昨夜溪上归，云下扣松扉。",
            "老褐启重钥，瘦厖循我衣。",
            "院静雨声大，气寒灯晕微。",
            "叨叨听林鸟，春歇诉无依。"
        ],
        "notes": "",
        "id": "cbfef963ba401f204e11a179bd72bdb6"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "秋晚",
        "preface": "",
        "paragraphs": [
            "拒霜花落碧潭秋，懒向山巅水际游。",
            "自看夕阳乌臼树，白云红叶乱溪流。"
        ],
        "notes": "",
        "id": "894a9e872bdc1bbd68946c0e7dcbc459"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "送僧之金陵",
        "preface": "",
        "paragraphs": [
            "秋针感线溪，云衲几回披。",
            "陇月当窗夜，钟山入句时。",
            "梦依红树宿，寒渡碧江迟。",
            "吴楚繁幽胜，相逢苦未期。"
        ],
        "notes": "",
        "id": "b613719eecabe854c3565f37fe2ed66a"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "将别旧山寄伯弜",
        "preface": "",
        "paragraphs": [
            "吾道贵日损，纪纲付有力。",
            "誓舍耕凿资，生以给信食。",
            "岁晏民物耗，霜枯鹰隼击。",
            "寂士无丰姿，空田罄尘积。",
            "小臧别我去，晚瓢先挂壁。",
            "饥寒并一身，舍下无遗迹。",
            "穷达不异趣，死生共短息。",
            "硕友谅难舍，他山终易适。"
        ],
        "notes": "",
        "id": "86deac662c66fdfeb7e915c07dcb6e73"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "鹫峰  其一",
        "preface": "",
        "paragraphs": [
            "山后山前行遍了，倚阑不是动秋吟。",
            "从头自较山中石，烟雨苔痕几片深。"
        ],
        "notes": "",
        "id": "bee4a44d556d65a07a4a73a4fdcd8fc6"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "鹫峰  其二",
        "preface": "",
        "paragraphs": [
            "苔峰只就阶基列，卧榻云窗烟翠凉。",
            "老去山中贪胜赏，只应迢递负三湘。"
        ],
        "notes": "",
        "id": "5194d982130af000468c95f5998f73d6"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "次韵伯弜值雨见留",
        "preface": "",
        "paragraphs": [
            "涧谷饶春雨，烹茶近石池。",
            "竹鸡鸣野壍，山雉出荒篱。",
            "草长藏初笋，花空只旧枝。",
            "旅怀吟不尽，刻竹记幽期。"
        ],
        "notes": "",
        "id": "8dce3b08016d504adef62b14be77be69"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "送僧归霅寺坐夏",
        "preface": "",
        "paragraphs": [
            "道会三旬满，乡山九夏初。",
            "蝶移金鼓梦，龙护宝莲书。",
            "日落沙洲迥，苹香水殿虚。",
            "闭门溪上寺，好好自安居。"
        ],
        "notes": "",
        "id": "3c116f0ec33a30a7e4e373fb01e691f6"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "月夜游冷泉亭",
        "preface": "",
        "paragraphs": [
            "地灵泉上寺，松壑定深清。",
            "独听子规叫，况逢山月明。",
            "树藏春洞黑，石拥夜泉鸣。",
            "日出喧车马，终非隠者情。"
        ],
        "notes": "",
        "id": "584b9be84a04e037e09ad6e63d242be4"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "寄友",
        "preface": "",
        "paragraphs": [
            "闻君萧散在田庐，想见琴书足自娱。",
            "欲挈瓶盂就茅屋，桃源图上有僧无。"
        ],
        "notes": "",
        "id": "a257c5dd04bdabba67527aa61e35d4af"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "听琴",
        "preface": "",
        "paragraphs": [
            "蘼芜香散楚江头，湘竹丛边泪不收。",
            "莫把朱丝写离恨，夜深帘外鬼神愁。"
        ],
        "notes": "",
        "id": "4216b3a39ecc5efdaec5aac174ae2152"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "咏怀",
        "preface": "",
        "paragraphs": [
            "落日重云下，哀哀闻子规。",
            "荆玉化为土，湘泪摧空枝。",
            "彼禽复何怨，岁岁号春时。",
            "春风自无情，众芳日夜衰。",
            "冉冉无终极，哀乐徒尔为。",
            "睇彼川上流，浩荡无前期。"
        ],
        "notes": "",
        "id": "4ea6ae78a460afaa6dd6037e15f5db25"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "春日泛舟",
        "preface": "",
        "paragraphs": [
            "野外苔矶好，孤舟未可抛。",
            "碧溪沿谷口，晴柳护塘坳。",
            "波静鱼吹沫，林深鹊隠巢。",
            "轻云障暖日，闲思渺春郊。"
        ],
        "notes": "",
        "id": "6be891e419a797fc3a31a682a93655ce"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "庭心草",
        "preface": "",
        "paragraphs": [
            "兀坐转流光，见尔庭心草。",
            "亭亭花未开，靡靡叶先老。",
            "潜荄几化萤，芳蕤暂妍好。",
            "悁虑果徒劳，吾言非计早。"
        ],
        "notes": "",
        "id": "362548581f2ac5f2c40f34e5b9e51323"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "山乐官",
        "preface": "",
        "paragraphs": [
            "古来歌舞者，乐极总幽沈。",
            "山鬼昼无影，春禽歌好音。",
            "梨园虚宝閟，玉树慢荒淫。",
            "一曲烟萝外，伤哉悲乐心。"
        ],
        "notes": "",
        "id": "bef8d34a12240825519c81cad00f4ece"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "过青芝村观晚梅",
        "preface": "",
        "paragraphs": [
            "梅花树下春风静，苔荒荠老围春井。",
            "山翁汲泉来点茶，触残花下玲珑影。"
        ],
        "notes": "",
        "id": "ef49c2ca19d36056e8b63d678a110a49"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "送别韶溪权上人",
        "preface": "",
        "paragraphs": [
            "溪行逢雪后，明月照孤身。",
            "夜榜闻烟艇，春耕见穑人。",
            "早梅容易落，征路往来频。",
            "应感随阳雁，年年度柳津。"
        ],
        "notes": "",
        "id": "7964624d633e9a8bf4f6239a202938b2"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "松陵答友人",
        "preface": "",
        "paragraphs": [
            "鬰罗天上挹星躔，拾羽编衣泛碧莲。",
            "长笛乱吹明月夜，秋风濯足太湖边。"
        ],
        "notes": "",
        "id": "fb1d4334581323d33707fee03e1df484"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "忆旧隠付柔上人",
        "preface": "",
        "paragraphs": [
            "遥忆荒阶碧藓生，木兰露重滴归情。",
            "秋山松桂皆森爽，夜馆星河几晦明。",
            "溪色乍凉双鹭下，雨声才绝一蝉鸣。",
            "经房旧掩青枫老，此夜无人月影清。"
        ],
        "notes": "",
        "id": "d6209a5b90a5c61293a5f7de6dbee5e0"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "寄凤山满上人",
        "preface": "",
        "paragraphs": [
            "空生久不来，端居常掩室。",
            "缅怀旧林社，泉壑翳清密。",
            "古凤閟灵音，野竹无花实。",
            "动植皆营营，忘言消永日。"
        ],
        "notes": "",
        "id": "16cb4900ddd0dfa48d3a9f97c5ddbe70"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "周令自江夏归郜溪",
        "preface": "",
        "paragraphs": [
            "芳草萋迷征骑归，且依张负入书帷。",
            "家园懒记闲花草，蔬豆重甘旧藿葵。",
            "崔颢能吟有陈迹，祢衡作赋想当时。",
            "才能往往为身累，好读渊明饮酒诗。"
        ],
        "notes": "",
        "id": "915e1f092b9471c94ce836a9075b8888"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "春至  其一",
        "preface": "",
        "paragraphs": [
            "松鸣山欲浮，昨夜春风过。",
            "晓户启晴光，早鶑啼一个。"
        ],
        "notes": "",
        "id": "f260872bfa59f9de36d7cb426e1e9de5"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "春至  其二",
        "preface": "",
        "paragraphs": [
            "朝吟还自酬，暮吟还自酢。",
            "年光整整来，山房人亦乐。"
        ],
        "notes": "",
        "id": "8293c09b69aa4ff19ae9d0d5bd699d9c"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "吕晋叔著作遗新茶",
        "preface": "",
        "paragraphs": [
            "四叶及王游，共家原坂岭。",
            "岁摘建溪春，争先取晴景。",
            "大窠有壮液，所发必奇颖。",
            "一朝团焙成，价与黄金逞。",
            "吕侯得乡人，分赠我已幸。",
            "其赠几何多，六色十五餠。",
            "每餠包青蒻，红签缠素檾。",
            "屑之云雪轻，啜已神魄惺。",
            "会待佳客来，侑谈当昼永。"
        ],
        "notes": "",
        "id": "95adc249e3b74e2dd08cf288700cc947"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "游张园观海棠戏作",
        "preface": "",
        "paragraphs": [
            "春色都将付海棠，群仙会处锦屏张。",
            "约斋妙出春风手，子美无情为发扬。"
        ],
        "notes": "",
        "id": "7fa2a9adc5847ac04f16b284934b713e"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "雪中海棠",
        "preface": "",
        "paragraphs": [
            "蜀妃夜谒紫虚皇，玉凤差参促晓妆。",
            "䜩罢瑶台魂未醒，臙脂脸上白云香。"
        ],
        "notes": "",
        "id": "686bc475ead961eb3c985fd01ddc278a"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "夏夜怀洞霄  其一",
        "preface": "",
        "paragraphs": [
            "跣足曾穿古洞，衲衣挂在长松。",
            "一别烟霄十载，夜来梦入西峰。"
        ],
        "notes": "",
        "id": "f93157590e7f93aa8dd8170c6b51c501"
    },
    {
        "author": "释永颐",
        "dynasty": "宋",
        "type": "诗",
        "rhythmic": "",
        "title": "夏夜怀洞霄  其二",
        "preface": "",
        "paragraphs": [
            "凉夜宛游清境，归时尚爱攀松。",
            "回首云烟满目，尽遮九锁寒峰。"
        ],
        "notes": "",
        "id": "a7dee97924dde323f9cf28cbe69cd7ab"
    }
]