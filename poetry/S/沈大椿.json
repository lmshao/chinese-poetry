[
    {
        "author": "沈大椿",
        "dynasty": "宋",
        "type": "诗",
        "rhythmic": "",
        "title": "中和楼",
        "preface": "",
        "paragraphs": [
            "愁少怜诗酒，闲多忽簿书。",
            "登楼当白昼，冯槛看清滁。",
            "风急移凉榻，云归想故庐。",
            "往来桥上客，谁得见长鱼。"
        ],
        "notes": "",
        "id": "0ac7eaf490bfa269aac76a18d5ccaa13"
    },
    {
        "author": "沈大椿",
        "dynasty": "宋",
        "type": "诗",
        "rhythmic": "",
        "title": "自维扬回仪真",
        "preface": "",
        "paragraphs": [
            "一官安敢问青毡，形影相看祇自怜。",
            "黄鹄已登清汉去，白鸥空占浅沙眠。",
            "杏花开徧芜城雨，柳色浑铺瓜渚烟。",
            "老眼生疎堪自笑，浪惊风物向淮天。"
        ],
        "notes": "",
        "id": "82efe1b32430416d58c5aa6f9bd9ab78"
    },
    {
        "author": "沈大椿",
        "dynasty": "宋",
        "type": "诗",
        "rhythmic": "",
        "title": "扃秀亭  其一",
        "preface": "",
        "paragraphs": [
            "登临兴极未容还，拂拭缁尘扃秀间。",
            "万事已甘轩鹤老，一身聊拟碛鸥闲。",
            "滩声犹带湘江水，野色遥分建业山。",
            "雅志未容归骑促，有情斜日尚苍湾。"
        ],
        "notes": "",
        "id": "55810f79d7a2a6d485d3ebdcda4ad679"
    },
    {
        "author": "沈大椿",
        "dynasty": "宋",
        "type": "诗",
        "rhythmic": "",
        "title": "扃秀亭  其二",
        "preface": "",
        "paragraphs": [
            "倦飞山鸟未能还，心在孤云叠嶂间。",
            "大水雄山须远适，好风佳月自幽闲。",
            "非关谢傅当年事，何似周郎旧日山。",
            "安得此心成独往，白鸥盟约在江湾。"
        ],
        "notes": "",
        "id": "bb27fd83f3ea8ade9ca3bbb52076a900"
    },
    {
        "author": "沈大椿",
        "dynasty": "宋",
        "type": "诗",
        "rhythmic": "",
        "title": "自维扬回真州",
        "preface": "",
        "paragraphs": [
            "青蒲短短柳斜斜，入眼新愁乱莫遮。",
            "雨润固应宜笋蕨，风饕端不贷鶑花。",
            "春来止酒常因病，客里逢人祗问家。",
            "安得扁舟下荆水，一归老我旧生涯。"
        ],
        "notes": "",
        "id": "cc9dead5fd8453936048bd2b6222ee86"
    }
]