[
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其一",
        "preface": "",
        "paragraphs": [
            "穷谷无人作上元，一灯历劫镇长存。",
            "诸人尽在光明里，看时不见暗昏昏。",
            "灯笼与露柱相交，佛殿与三门鬬额。",
            "留雪罚嶂横趍下海，九叠峰𨁝跳上天。"
        ],
        "notes": "",
        "id": "a269d60ed3079f2328d80c93f6c1a628"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其二",
        "preface": "",
        "paragraphs": [
            "朔风扫地卷黄叶，门外千峰凛寒色。",
            "夜半乌龟带雪飞，石女溪头皱用眉。"
        ],
        "notes": "",
        "id": "68855f7388f5b315b7dc59ff7c5745c6"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其三",
        "preface": "",
        "paragraphs": [
            "万人丛里求知已，百草头边识老僧。",
            "从此更无回避处，三头两面得人憎。"
        ],
        "notes": "",
        "id": "2b70e9d28293a8ef1cc77d3c4958e2c8"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其四",
        "preface": "",
        "paragraphs": [
            "有佛处，不得住，藕丝孔里行官路。",
            "无佛处，急走过，十字街头相对坐。"
        ],
        "notes": "",
        "id": "82972d9d9bbe1049fcd87b3ddb593834"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其五",
        "preface": "",
        "paragraphs": [
            "拽回天关，踏翻地轴。",
            "拄杖化为龙，一雨沛然足。",
            "在坑满坑，在谷盈谷。"
        ],
        "notes": "",
        "id": "d4f4fd2b9fa287acbbebbfe10e5496ce"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其六",
        "preface": "",
        "paragraphs": [
            "一叶翻空便见秋，不风流处也风流。",
            "当头荐得便归去，看取木人骑土牛。"
        ],
        "notes": "",
        "id": "d70ffefd1c024440c3b02396c9d49b53"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其七",
        "preface": "",
        "paragraphs": [
            "是非海里横身入，豺虎群中放步行。",
            "自是渠侬无影迹，从教天下竞头争。",
            "常在动用中，动用收不得。",
            "常在万象中，出万象一头。",
            "你若簸土扬尘，我则空澄海湛。",
            "你若单提独弄，我则竖四横三。",
            "不是渠侬多意气，他家曾踏上头关。"
        ],
        "notes": "",
        "id": "c5e0e65d0ee2e835e3e3865452997948"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其八",
        "preface": "",
        "paragraphs": [
            "天下无二道，圣贤无两心。",
            "世尊不说说，迦叶不闻闻。"
        ],
        "notes": "",
        "id": "734cd9fb1aced52c10aa8d4ea8681641"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其九",
        "preface": "",
        "paragraphs": [
            "针劄不到处，放下死蛇头。",
            "唱拍相应时，权尘俱脱尽。",
            "明眼汉，没窼臼。",
            "百尺竿头放步行，大洋海里和身倒。"
        ],
        "notes": "",
        "id": "65737db56f1ca2586145aceca9c84820"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其一○",
        "preface": "",
        "paragraphs": [
            "掩室摩竭，正令已行。",
            "杜口毗耶，全机脱略。",
            "更来开口，犹欠三拳。",
            "拟欲吞声，不消一镢。"
        ],
        "notes": "",
        "id": "f51bd191ed7d8b7810911056f6cbde89"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其一一",
        "preface": "",
        "paragraphs": [
            "岁月去人如箭急，一年祇有十五日。",
            "雪砌禅人总不知，但见钵盂两度湿。"
        ],
        "notes": "",
        "id": "236bfec178e640b98322a76c9c246bc4"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其一二",
        "preface": "",
        "paragraphs": [
            "不是玄妙奇特，亦非圣解凡情。",
            "茂林芳草摧残尽，坐看春风吹又青。"
        ],
        "notes": "",
        "id": "f80a257eed514df6c3e3f8e2f2549f59"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其一三",
        "preface": "",
        "paragraphs": [
            "榕溪脉脉，鹿岭巉巉。",
            "龙象蹴踏，前三后三。",
            "二人一见便归去，何待山堂更指南。"
        ],
        "notes": "",
        "id": "a9bdbec194127a4bcf9100323079a3a4"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其一四",
        "preface": "",
        "paragraphs": [
            "吾君收得中原宝，塞外烟尘净如扫。",
            "万国歌谣贺太平，家家门馆长安道。"
        ],
        "notes": "",
        "id": "af2a3ce645fef6b0a167014f8631dfae"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其一五",
        "preface": "",
        "paragraphs": [
            "春风吹裂峰头石，晏下东峰绝踪迹。",
            "日轮正午现全身，生铁蒺藜当面掷。"
        ],
        "notes": "",
        "id": "3e70bcc7e5ab1753d4a4c73a2c3779a5"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其一六",
        "preface": "",
        "paragraphs": [
            "三年来在此山中，上下人情贵一同。",
            "今日溪头休惜别，德云祇在妙高峰。"
        ],
        "notes": "",
        "id": "5488812c9e6e90db887c7814cc19e475"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其一七",
        "preface": "",
        "paragraphs": [
            "头颅百皱髪又白，两手扶犁更出来。",
            "拈起旧时毡拍板，大家看我舞三台。",
            "啰啰哩，啰啰哩。",
            "无处有月波澄，有处无风浪起。"
        ],
        "notes": "",
        "id": "669e91521993ba4dea1a57b7559ee640"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其一八",
        "preface": "",
        "paragraphs": [
            "昔人三箭定天山，自谓英雄盖世间。",
            "何似雪峰一只箭，等闲穿过石门关。"
        ],
        "notes": "",
        "id": "05f26520ce175d4cbac526915ce088a4"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其一九",
        "preface": "",
        "paragraphs": [
            "月不堪破五，衲僧猛提取。",
            "打动东海鱼，失却南山虎。",
            "借问是何宗，逢人莫错举。"
        ],
        "notes": "",
        "id": "595e1a565190232e54f864d6e2c6630a"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其二○",
        "preface": "",
        "paragraphs": [
            "髑髅捻碎眼睛寒，便把南辰对北看。",
            "无限风流慵卖弄，乘时推倒铁围山。"
        ],
        "notes": "",
        "id": "81de5990691862b2d253efc0ed6dc1e4"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其二一",
        "preface": "",
        "paragraphs": [
            "安居无相大伽蓝，莫问前三与后三。",
            "个里不容生一念，龙蛇猿鸟自相参。"
        ],
        "notes": "",
        "id": "e00b90f50432fc191c9aa5d34b1b3783"
    },
    {
        "author": "释洵",
        "dynasty": "宋",
        "type": "诗",
        "rhythmic": "",
        "title": "偈二十二首  其二二",
        "preface": "",
        "paragraphs": [
            "若欲正提纲，直教大地荒。",
            "拟来冲雪刃，不免露锋铓。"
        ],
        "notes": "",
        "id": "fd56d54ff1dc2612d0787e13b60e05ea"
    }
]