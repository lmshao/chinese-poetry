[
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "咏鹭鸶",
        "preface": "",
        "paragraphs": [
            "如鹇非鹤自精神，天地江湖快尔生。",
            "既不鹃吟因甚瘦，何尝食素也能清。",
            "随身钓具去无计，到处画图来便成。",
            "见说得鱼归较晚，芦花滩上月偏明。"
        ],
        "notes": "",
        "id": "dc305829f6f7c681237cefc7070c2764"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "赠山庵高士",
        "preface": "",
        "paragraphs": [
            "山带寒流无俗声，通樵一径锁清阴。",
            "幽人饱卧西风里，并午醒来黄叶深。"
        ],
        "notes": "",
        "id": "a74715c5c83e2abaee27b6e3a41b2244"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "梅",
        "preface": "",
        "paragraphs": [
            "破荒风信到花英，标格孤高画不成。",
            "万古色专天下白，一生香在雪中清。",
            "罗浮松月关幽兴，野路梨云散晓情。",
            "我欲重来竟题墨，莫教吹动玉箫声。"
        ],
        "notes": "",
        "id": "84ef6b30a4c88a3b9fbd853c8bde6ba5"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "闻笛",
        "preface": "",
        "paragraphs": [
            "蓑笠相从老故丘，断桥流水护深幽。",
            "竹箫吹落黄昏月，诗与梅花一例愁。"
        ],
        "notes": "",
        "id": "2497953a876b6038a45abe4dce60a8b9"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "春山雨中闻笛",
        "preface": "",
        "paragraphs": [
            "余寒欺酒不成醺，转觉供诗景物新。",
            "篛笠带归山路雨，竹箫吹老陇梅春。",
            "田君泉石闲招隐，颜子箪瓢自食贫。",
            "莫诧柴门回俗驾，东风不受庾公尘。"
        ],
        "notes": "",
        "id": "c75bcdc7b175a5fb5ea3c4b70a8848b4"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "托宿孤山道观",
        "preface": "",
        "paragraphs": [
            "弊裘相伴宿烟霞，烧药余香恋碧纱。",
            "客里不知春几许，起来和月数梅花。"
        ],
        "notes": "",
        "id": "3043b7d85501380f14f469f9e004358b"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "苕溪道中",
        "preface": "",
        "paragraphs": [
            "上苑啼莺春事休，吴中山水暂淹留。",
            "黄梅时候千门雨，老麦郊墟一望秋。",
            "村熟香醪清入脭，庭存修竹旧封侯。",
            "数声牛笛长亭暮，试把羁情问马周。"
        ],
        "notes": "",
        "id": "43e89c8fce631b59c12c1bad47318e60"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "地偏",
        "preface": "",
        "paragraphs": [
            "地偏尘俗少，屋近往来频。",
            "浊酒有妙理，好山如故人。",
            "竹多翻碍月，树老不争春。",
            "冷看繁华事，他时一聚尘。"
        ],
        "notes": "",
        "id": "bab40d660092bc2c5f757179e63f9383"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "江皋见菊",
        "preface": "",
        "paragraphs": [
            "往事东随縠水流，诗人虚负一番秋。",
            "黄花不入渊明兴，流落西风古渡头。"
        ],
        "notes": "",
        "id": "537e20ce21add645ee05e5d4618e54a0"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "湖山把菊",
        "preface": "",
        "paragraphs": [
            "少时欢笑已无缘，只有清闲守暮年。",
            "目断遥山青不了，手挼黄菊兴悠然。",
            "兰芽春暖供吟佩，芦叶秋深隐钓船。",
            "个里生涯元自好，莫教姓字达凌烟。"
        ],
        "notes": "",
        "id": "febfbdfecb2422134c3d39e48022fcc0"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "山傍废宅",
        "preface": "",
        "paragraphs": [
            "水没溪痕不见沙，小桥分路入山家。",
            "一庭野景无人管，时倩东风扫落花。"
        ],
        "notes": "",
        "id": "99fbf3687c048e6493cd8e8f941ebf8a"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "隐居",
        "preface": "",
        "paragraphs": [
            "结屋水云村，车尘不及门。",
            "坼花春有力，度砌月无痕。",
            "墨带新题湿，醪因旋漉浑。",
            "纷纷名利客，谁解悟孤豚。"
        ],
        "notes": "",
        "id": "22687ae196a40f0358a925dcf3d29098"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "怀隐居",
        "preface": "",
        "paragraphs": [
            "玉堂萧散古臞仙，一谪因循不记年。",
            "花落东风闲不扫，莺啼晓日醉犹眠。",
            "买山仅了种瓜地，把钓因乘载鹤船。",
            "独立风骚无着处，朗吟声过乱云边。"
        ],
        "notes": "",
        "id": "6355df3c1382861840c1624ebff748ca"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "闲居",
        "preface": "",
        "paragraphs": [
            "篆香宿火度炉灰，帘佩声惊午梦回。",
            "门径长闲留鹤守，基机不泄任鸥猜。",
            "渊明归计松三径，毕卓生涯酒一杯。",
            "南陌黍田秋正熟，饭牛歌里共徘徊。"
        ],
        "notes": "",
        "id": "26f996568e3655ff552f5f58d2fe7857"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "闲居",
        "preface": "",
        "paragraphs": [
            "修林阙处见溪山，地隔嚣尘居易安。",
            "起早多因啼鸟唤，惜春细数落花看。",
            "世无机事鸥盟在，门掩滩声鹤梦阑。",
            "政坐清幽闻牧笛，一声吹断碧云寒。"
        ],
        "notes": "",
        "id": "9cc41ebfac92a30c6a4145965f5d98f1"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "新居成呈刘君玉殿院",
        "preface": "",
        "paragraphs": [
            "履道坊南竹径修，绿杨阴里水分流。",
            "众贤买得澄心景，独我居为养老秋。",
            "若比陈门成已僭，苟陪颜巷亦堪忧。",
            "无端风雨虽狂暴，不信能凌沈隐侯。"
        ],
        "notes": "",
        "id": "8cb83d890c0f2e20d87674b2d98423e7"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "回舟石壁书感",
        "preface": "",
        "paragraphs": [
            "熏风入佩舞翩翩，不到林泉二十年。",
            "钟歇恐惊岩豹隐，水流不动石牛眠。",
            "野桥风月诗愁里，客路光阴归鬓边。",
            "长笑一声烟雨暝，书堂唤起贯休禅。"
        ],
        "notes": "",
        "id": "a3282286f222a616278898e7e36dcd47"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "吟窗",
        "preface": "",
        "paragraphs": [
            "独坐吟残几度春，小窗元不受尘昏。",
            "夜深村落无更点，只把梅花记月痕。"
        ],
        "notes": "",
        "id": "704d03dbed4b3500742673aaf1b3b175"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "访僧可堂",
        "preface": "",
        "paragraphs": [
            "解装歇马访高僧，门掩东风日又曛。",
            "入定不知禅外事，任侬敲碎北山云。"
        ],
        "notes": "",
        "id": "69fdda75dc5162cea9a48c8d08425cc0"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "托宿方山余庵",
        "preface": "",
        "paragraphs": [
            "世上飞尘不到山，萧萧佛屋两三间。",
            "老僧饱玩松花月，春去春来意自闲。"
        ],
        "notes": "",
        "id": "f435152c27c729b43f9a1d34139f36f6"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "道经柘溪静林寺",
        "preface": "",
        "paragraphs": [
            "青山万叠倚晴空，中有招提一径通。",
            "衲子不关尘世事，黄花红叶共秋风。"
        ],
        "notes": "",
        "id": "da230ee5fe1e2b8ef4a147871e6fbd40"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "万松岭老僧",
        "preface": "",
        "paragraphs": [
            "佛屋三间破冷开，半通云气半苍苔。",
            "行人莫问僧年纪，岭上乔松是手栽。"
        ],
        "notes": "",
        "id": "b98dc4840ee337e63a68f5f04120c23d"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "上巳散步汇东",
        "preface": "",
        "paragraphs": [
            "江皋过雨弄晴晖，水滚桃花去似飞。",
            "今日已成曾点服，舞雩风里带春归。"
        ],
        "notes": "",
        "id": "2bbe43cf21a45906196a82a41de9d840"
    }
]