[
    {
        "author": "司马棫",
        "dynasty": "宋",
        "type": "诗",
        "rhythmic": "",
        "title": "江干小雪",
        "preface": "",
        "paragraphs": [
            "枫落吴江小雪天，三三两两捕鱼船。",
            "蹇馿瘦马何方客，眼看风波不著鞭。"
        ],
        "notes": "",
        "id": "761e1a9b8d17fd73d5d8db93b87cfe14"
    },
    {
        "author": "司马棫",
        "dynasty": "宋",
        "type": "诗",
        "rhythmic": "",
        "title": "妾薄命",
        "preface": "",
        "paragraphs": [
            "二月春风初不恶，后园桃李先春落。",
            "高堂去妇对花愁，君恩非轻妾命薄。",
            "忆昔三星光在天，煌煌车马朱门前。",
            "结褵幸得事君子，愿托丝萝千万年。",
            "履痕才徧君家地，相看已觉君心异。",
            "门外新懽一破颜，室中旧爱双垂泪。",
            "妾心比玉自坚贞，君眼如星到处明。",
            "女子睽离太山重，丈夫弃置鸿毛轻。",
            "莫夸绿发红颜好，女色由来何可保。",
            "君不见灞上銮舆祓禊回，阿娇已向长门老。"
        ],
        "notes": "",
        "id": "6604f2c262ddc5da14e73021097aa5cc"
    },
    {
        "author": "司马棫",
        "dynasty": "宋",
        "type": "诗",
        "rhythmic": "",
        "title": "春晚独游凤林园",
        "preface": "",
        "paragraphs": [
            "红英乱点绿苔钱，林影扶疏翠可怜。",
            "飞蝶惹残花上露，戏鱼摇碎水中天。",
            "金羁不见寻芳马，兰櫂空停载酒船。",
            "送尽春归人未老，鶑啼花发又明年。"
        ],
        "notes": "",
        "id": "b38efcf1a011d9c78573eefb3cce876c"
    },
    {
        "author": "司马棫",
        "dynasty": "宋",
        "type": "诗",
        "rhythmic": "",
        "title": "茅斋",
        "preface": "",
        "paragraphs": [
            "坐见茅斋一叶秋，小山丛桂鸟声幽。",
            "不知叠嶂夜来雨，清晓石楠花乱流。"
        ],
        "notes": "",
        "id": "c4e8edc77a04b3ab4a5b59994b1b4d93"
    },
    {
        "author": "司马棫",
        "dynasty": "宋",
        "type": "诗",
        "rhythmic": "",
        "title": "哭兄",
        "preface": "",
        "paragraphs": [
            "谁教作雁破群飞，一舸南游遂不归。",
            "乍见音容悲且喜，不知魂梦是邪非。",
            "陟冈望远心犹在，携幼还家意已违。",
            "泪眼重寻丘壑去，可堪犹采故山薇。"
        ],
        "notes": "",
        "id": "e86983cfdd483e3951118ab7a66c4954"
    },
    {
        "author": "司马棫",
        "dynasty": "宋",
        "type": "诗",
        "rhythmic": "",
        "title": "华亭峡道中",
        "preface": "",
        "paragraphs": [
            "山似九折坂，河非八节滩。",
            "跻攀复揭厉，奈此行路难。"
        ],
        "notes": "",
        "id": "0e8b860d48e0effda765bf95090aa954"
    }
]