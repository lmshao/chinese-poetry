[
    {
        "author": "苏涣",
        "dynasty": "宋",
        "type": "诗",
        "rhythmic": "",
        "title": "赠刘讽",
        "preface": "",
        "paragraphs": [
            "林下人归少，君归不待年。",
            "能令两蜀士，叹甚二疏贤。"
        ],
        "notes": "",
        "id": "907ebc7dbd971e31407edb6dd2c678cc"
    },
    {
        "author": "苏涣",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "云台胜景压苍溪，东汉遗名冠蜀西。"
        ],
        "notes": "",
        "id": "393b392f2c5d18f88f3e443520d0164e"
    },
    {
        "author": "苏涣",
        "dynasty": "唐",
        "type": "诗",
        "rhythmic": "",
        "title": "变律 一",
        "preface": "",
        "paragraphs": [
            "日月东西行，寒暑冬夏易。",
            "阴阳无停机，造化渺莫测。",
            "开目为晨光，闭目为夜色。",
            "一开复一闭，明晦无休息。",
            "居然六合外，旷哉天地德。",
            "天地且不言，世人浪喧喧。"
        ],
        "notes": "",
        "id": "10d7c0441c06a4235dbe2a541a7eb0b4"
    },
    {
        "author": "苏涣",
        "dynasty": "唐",
        "type": "诗",
        "rhythmic": "",
        "title": "变律 二",
        "preface": "",
        "paragraphs": [
            "毒蜂成一窠，高挂恶木枝。",
            "行人百步外，目断魂亦飞。",
            "长安大道边，挟弹谁家儿。",
            "右手持金丸，引满无所疑。",
            "一中纷下来，势若风雨随。",
            "身如万箭攒，宛转迷所之。",
            "徒有疾恶心，奈何不知几。"
        ],
        "notes": "",
        "id": "aef278c1816b21c520e578af45add10a"
    },
    {
        "author": "苏涣",
        "dynasty": "唐",
        "type": "诗",
        "rhythmic": "",
        "title": "变律 三",
        "preface": "",
        "paragraphs": [
            "养蚕为素丝，叶尽蚕不老。",
            "倾筐对空林，此意向谁道。",
            "一女不得织，万夫受其寒。",
            "一夫不得意，四海行路难。",
            "祸亦不在大，福亦不在先。",
            "世路险孟门，吾徒当勉旃。"
        ],
        "notes": "",
        "id": "1131431c7cbd511d6eb8c1104a0a5f36"
    },
    {
        "author": "苏涣",
        "dynasty": "唐",
        "type": "诗",
        "rhythmic": "",
        "title": "赠零陵僧",
        "preface": "",
        "paragraphs": [
            "张颠没在二十年，谓言草圣无人传。",
            "零陵沙门继其后，新书大字大如斗。",
            "兴来走笔如旋风，醉后耳热心更凶。",
            "忽如裴旻舞双劒，七星错落缠蛟龙。",
            "又如吴生画[鬼神]，魑魅魍魉惊本身。",
            "钩锁相连势不绝，倔强毒蛇争屈铁。",
            "西河舞劒气凌云，孤蓬自振唯有君。",
            "今日华堂看洒落，四座喧呼叹佳作。",
            "回首邀余赋一章，欲令羡价齐钟张。",
            "琅诵囗句三百字，何似醉僧颠复狂。",
            "忽然告我游南溟，言祈亚相求大名。",
            "亚相书翰凌献之，见君绝意必深知。",
            "南中纸价当日贵，只恐贪泉成墨池。"
        ],
        "notes": "",
        "id": "76f10ac2f138470573ab1b9966f7778b"
    }
]