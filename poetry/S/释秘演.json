[
    {
        "author": "释秘演",
        "dynasty": "宋",
        "type": "诗",
        "rhythmic": "",
        "title": "山中",
        "preface": "",
        "paragraphs": [
            "结茅邻水石，澹寂益闲吟。",
            "久雨寒蝉少，空山落叶深。",
            "危楼乘月上，远寺听钟寻。",
            "昨得江僧信，期来此息心。"
        ],
        "notes": "",
        "id": "9bfe837060682bcfa5e6fc17938c0948"
    },
    {
        "author": "释秘演",
        "dynasty": "宋",
        "type": "诗",
        "rhythmic": "",
        "title": "淮上",
        "preface": "",
        "paragraphs": [
            "危桥当古寺，闲倚喜同僧。",
            "极浦霁秋雨，扁舟明夜灯。",
            "风沈入语远，潮涨月华升。",
            "万事空凝念，其如总未能。"
        ],
        "notes": "",
        "id": "0d5bff1fa7664d25f84032ead8db7588"
    },
    {
        "author": "释秘演",
        "dynasty": "宋",
        "type": "诗",
        "rhythmic": "",
        "title": "贾希德",
        "preface": "",
        "paragraphs": [
            "山东持木铎，高识世难群。",
            "览照惊秋鬓，看碑见旧文。",
            "救时曾抗牍，退迹欲眠云。",
            "帐外横经者，清朝已立勋。"
        ],
        "notes": "",
        "id": "86cf6e69451baf38fae0d67cdac70d10"
    },
    {
        "author": "释秘演",
        "dynasty": "宋",
        "type": "诗",
        "rhythmic": "",
        "title": "寄四明教主",
        "preface": "",
        "paragraphs": [
            "古疏传深旨，清流照瘦颜。",
            "四方来问道，半世不离山。",
            "养鹤怜终洁，看云许共闲。",
            "仍闻焚幻质，几欲别人间。"
        ],
        "notes": "",
        "id": "63c5c8f7a1f056eea31dad9c8909650a"
    },
    {
        "author": "释秘演",
        "dynasty": "宋",
        "type": "诗",
        "rhythmic": "",
        "title": "示光化军寺壁",
        "preface": "",
        "paragraphs": [
            "万家云树水边州，千里秋风一锡游。",
            "晚渡无人过疏雨，乱峰寒翠入西楼。"
        ],
        "notes": "",
        "id": "927f2d00065abd7ab04d34739538a660"
    },
    {
        "author": "释秘演",
        "dynasty": "宋",
        "type": "诗",
        "rhythmic": "",
        "title": "洛阳春",
        "preface": "",
        "paragraphs": [
            "雨霁园林宿霭微，暖风迟日荐芳菲。",
            "池蒲露剑惊鱼跃，帘额翻波碍鸟飞。",
            "好景正繁春未半，小桃初放蝶仍稀。",
            "闲中两两高阳辈，醉泥东君夜不归。"
        ],
        "notes": "",
        "id": "a69ac4b734ae78c1affb015b9e76e266"
    },
    {
        "author": "释秘演",
        "dynasty": "宋",
        "type": "诗",
        "rhythmic": "",
        "title": "游古观",
        "preface": "",
        "paragraphs": [
            "参差宫殿倚青天，一别重来四十年。",
            "老桧挂巢时有鹤，乱云藏洞久无仙。",
            "春移草色抽新带，雨养苔痕压旧钱。",
            "两两相逢皆不合，落花流水石炉烟。"
        ],
        "notes": "",
        "id": "f948570042152f9b3091265c5c353ecf"
    }
]