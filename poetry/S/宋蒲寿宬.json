[
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "神骏歌送赵委顺就漕",
        "preface": "",
        "paragraphs": [
            "神骏不受羁，岂知日千里。",
            "小试秋风前，烁烁电光起。",
            "何须金络脑，不用珊瑚鞭。",
            "徐看血汗沫，透出青连钱。",
            "飞去度赤水，横行抹燕山。",
            "持归献天子，髙列十二闲。",
            "渴饮水底月，饥餐草头珠。",
            "轻揺玉麈尾，侧碾青氍毹。",
            "振鬛长鸣谢伯乐，千秋万古八骏圗。"
        ],
        "notes": "",
        "id": "1f41c69067bf5f0a3811162ef8dcf42e"
    },
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "子别母呈所翁陈先生",
        "preface": "",
        "paragraphs": [
            "子别母，欲别牵衣意何苦。",
            "母有众儿俱母怜，儿无别母儿谁乳。",
            "海恶宁匪蛟，山饕莫如虎。",
            "小大不相弃，髙深自为扈。",
            "万古天地中，何得如母所。",
            "披絮成踟蹰，履霜正凄楚。",
            "不见城上乌，相随八九子。",
            "反哺何足云，慈乌乃如此。",
            "引翼且莫髙，短翅将千里。"
        ],
        "notes": "",
        "id": "e0298797e7d65f8ba062f4d79aad5587"
    },
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "醉歌",
        "preface": "",
        "paragraphs": [
            "有人八百岁，作鬼三千年。",
            "如此岂不夭，或者称其绵。",
            "大椿一春秋，为岁各八千。",
            "久矣摧为尘，朝菌犹目前。",
            "燕坐一息顷，直到羲农边。",
            "谁谓未来事如漆，未来龟镜已在先。",
            "天地一指掌，日月双跳丸。",
            "抟沙小儿戯，沧海为桑田。",
            "南华达生亦已死，伯伦半醉不是颠。",
            "读书堂上眼如月，轮扁释凿乃冁然。",
            "髙车本桎梏，更被绳墨牵。",
            "利泽苟未谐，仁义空自煎。",
            "有客区区老山泽，不鸣不食称神仙。",
            "呼来饮酒不肯饮，月明骑鹤游青天。",
            "举杯邀明月，舞影各自怜。",
            "必求至乐何者为至乐，今也不乐何用空拳拳。"
        ],
        "notes": "",
        "id": "c282b414e879cce13f8984660d4a0181"
    },
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "菊露谣",
        "preface": "",
        "paragraphs": [
            "清晨采黄菊，露滴露花丛。",
            "黄花泣白露，白露晞秋风。",
            "秋风莫相试，菊薤心不同。",
            "薤露明朝落不落，黄华独老秋风中。"
        ],
        "notes": "",
        "id": "d00b0bc26ee5b5f22046567afeffb030"
    },
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "送刘童子试艺天京",
        "preface": "",
        "paragraphs": [
            "硗硗头角出群玉，炯炯瞳人剪秋漪。",
            "神光现作照书月，一览千古无复遗。",
            "殊科自可献上国，况能文艺超等夷。",
            "河洛圗书识蕴奥，更明爻象通神蓍。",
            "阵分八势演古法，操弓挟矢动有仪。",
            "眼前大要固如此，有人头白俱不知。",
            "当今所重不在宝，弓旌聘召方四驰。",
            "岂无古人已成筭，时乖事异难设施。",
            "秋风边尘浩无际，纶巾羽扇思见之。",
            "终军弃𦈡𦈡尚在，刘晏正字字或欹。",
            "终身愿秉清忠节，芳猷可继大年诗。"
        ],
        "notes": "",
        "id": "f4223931b8a5ce8582a390eb5c098f77"
    },
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "送沈保叔国谕试艺右庠",
        "preface": "",
        "paragraphs": [
            "读书读心不读迹，以言易言竟何益。",
            "射弓射志不射箭，以力假力何足羡。",
            "因蹄得兔蹄安用，以虎视石虎则中。",
            "设科取艺良已拘，分毫得失如摴蒱。",
            "微官况复多绳墨，千里思驰困羁勒。",
            "生女嫁属他人屋，生男不出出许国。",
            "堂堂八尺无创瘢，如斗金印栀蜡颜。",
            "一条秋水持赠君，腰间愿看生风云。",
            "君不见唐家将相娄师德，也曾应诏红抹额。",
            "挝钟饮酒皆儿嬉，握拳透爪真男儿。"
        ],
        "notes": "",
        "id": "73310985155c633222a31dbad11dc5a1"
    },
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "君不来词寄云帽上人梅坡翁",
        "preface": "",
        "paragraphs": [
            "君不来，山中底事堪嫌猜。",
            "积雨愁人不可道，至今声迹何寥哉。",
            "竹风微动揽衣起，使我一日肠九回。",
            "君不来，门前日日添苍苔。"
        ],
        "notes": "",
        "id": "d5f065611fe27534c3754597c46207a5"
    },
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "送林城山归上饶",
        "preface": "",
        "paragraphs": [
            "平生喜诵城山句，一诵千回起狂慕。",
            "梦魂夜夜峨眉巅，峨眉只在家西住。",
            "照人楼蜃嘘青红，落笔天虬走云雾。",
            "冥搜古髓生润芳，坐演正声入韶濩。",
            "兰宫璧水俱隽功，金马玉堂岂迂歩。",
            "何人为呌阊阖云，试使琅玕一披露。",
            "男儿岂暇谋温饱，丹心要使辉青素。",
            "水潮方仰昌黎韩，日边又起长沙傅。",
            "玉山万仞髙岧嶤，丛玉琤琤悦朝暮。",
            "嗟哉精卫愚复愚，海石悠悠力安措。",
            "傍人龋齿看痴狂，持此痴狂向谁诉。",
            "古来离别惟有酒，此别情酸酒如醋。",
            "萍蓬万里终有家，而今更把家为路。"
        ],
        "notes": "",
        "id": "473a5ba1d0cc437dec293431d68992cb"
    },
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "送孙耕山",
        "preface": "",
        "paragraphs": [
            "梅落痴风寒赑屭，海鴈惊春动归思。",
            "蹇驴石磴空踟蹰，黄犊青山劳梦寐。",
            "千载休疑潄石讹，几人堪说种瓜事。",
            "南州髙士不可攀，俗吏空餐抱深媿。"
        ],
        "notes": "",
        "id": "ba5db2b9993aa1e280079bc045d804b9"
    },
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "赠日者冯鼎山",
        "preface": "",
        "paragraphs": [
            "冯君胸中烂星斗，测人穷达谁与偶。",
            "得钱便据青旗亭，北斗还堪把浆酒。",
            "醉来访我梅花傍，索饮哦诗恣狂吼。",
            "平生许予皆公侯，大轴长篇玩盈手。",
            "不言于麓神仙人，泣雨滂沱气填口。",
            "与君生长醉乡国，借箸前筹为君剖。",
            "东坡固类韩昌黎，伯伦何如毕吏部。",
            "何处有酒三百壶，姓字甘书酒人簿。",
            "畏死安能抱仁义，贪生不解推子午。",
            "酒星此去住何宫，相从且作糟丘主。"
        ],
        "notes": "",
        "id": "7a789c064ea233960ab64bfec549dd75"
    },
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "濯足瀑下",
        "preface": "",
        "paragraphs": [
            "石峡轰轰作雷吼，白虹飞趋电光走。",
            "老蛟搅起阴壑藏，电雪当空射琼玖。",
            "禅僧倚锡疑欲飞，儿童惊呼不停口。",
            "山夫伸足承下沫，阴风凛凛生毛髪。",
            "雨飞如箭任不知，旁人休猜铁为骨。"
        ],
        "notes": "",
        "id": "af98d3950b78279f7d8e5aa324f12834"
    },
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "壮哉亭观龙湫作",
        "preface": "",
        "paragraphs": [
            "雪车冰柱刘义狂，玉川更与相颉颃。",
            "车声羊膓几盘折，飞冰走雪何茫茫。",
            "天公矜此老怪物，六丁直下白昼驱阿香。",
            "丰龙列缺一时起，千车百柱摧靡靡。",
            "玉蚪银阙掀霜髯，药兔蟾宫捣瑶髓。",
            "涛惊浪骇不可摹，璧碎珠倾讵堪拟。",
            "长风吹雨一座寒，儿童不敢正面看。",
            "狂客何心助鼓噪，硗田万顷思波澜。",
            "被髪行歌惬狂想，宝华天雨宁専赏。",
            "炎天上火下如汤，一派清泠浃隣壤。",
            "劝君饮酒君莫疑，有酒不饮吾何痴。",
            "夜光鱼目纷纷杂错乌可辨，眼中如露如电醉来大笑俱不知。"
        ],
        "notes": "",
        "id": "a9252fd325ce2dc2b9594af6a6d54ec8"
    },
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "登北山真武观试泉",
        "preface": "",
        "paragraphs": [
            "莫夸阳羡茗，在彼山之巅。",
            "莫夸惠山溜，试此山之泉。",
            "不生陆鸿渐，渴死卢玉川。",
            "且共春风里，不鬬社雨前。",
            "雀舌最嫩弱植耳，嘉树一发如针然。",
            "灵苗合让武夷贡，清香不与罗浮専。",
            "北山古丘神所授，以泉名郡天下传。",
            "置邮纵可走千里，不如一掬清且鲜。",
            "人生适意在所便，物各有产尽随天。",
            "蹇驴破帽出近郭，裹茶汲井手自煎。",
            "泉鲜水活别无法，瓯中沸出酥雪妍。",
            "山中道士不识此，弹口咋舌称神仙。",
            "从今决意修茗事，典衣买树莳井边。",
            "道士且莫颠，古人作善戒所先。",
            "山中种茶一百顷，不如山下数畆田。",
            "饥餐渴饮无长物，何患敲门惊昼眠。"
        ],
        "notes": "",
        "id": "ed0c0502350f60a3c003746f1f0188ca"
    },
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "游金山寺呈茂老",
        "preface": "",
        "paragraphs": [
            "长江气势何雄雄，波心幻出青莲宫。",
            "江流万古浮不去，疑有根蒂谁能穷。",
            "溯流逺见一培𪣻，传闻壮观疑谈空。",
            "风帆渐迫惊诡异，金碧还遶深蒙茸。",
            "小船破浪与客去，系缆阶石穿玲珑。",
            "门前笔架水面立，波涛日夕相撞舂。",
            "重楼复道费登陟，面面奇怪陡不同。",
            "丹徒西望耸观阁，淮海大块居其东。",
            "倚栏簷外水转窄，飞鸿没处明双瞳。",
            "与僧煮茗话今古，莫穷幻眇窥鸿蒙。",
            "瀛洲方丈在何许，骑牛覔牛休憧憧。",
            "遥指危樯夜泊处，惊飚飘簸如飞蓬。",
            "禅闗深闭浪打屋，夜定不动猜游龙。",
            "清游适值九月九，汲泉细摘黄花丛。",
            "水上登髙复谁信，证明頼有今逺公。",
            "登堂恍惚见坡印，瓣香起敬仙佛踪。",
            "想像形容记言语，涕零心恻生不逢。",
            "未穷清兴下山去，扁舟一瞬在阆风。",
            "作诗聊复纪游迹，来寻此迹何时重。"
        ],
        "notes": "",
        "id": "777befdf0726aba899f31fc7c0a1d7f6"
    },
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "游西岩",
        "preface": "",
        "paragraphs": [
            "谁扇洪炉欲煮铁，一寸如冰不曾热。",
            "岁寒心事梅花知，炭事如何与冰说。",
            "西岩结屋烟作罩，斑斑不露如隐豹。",
            "人生大欲刚断除，静处生涯乃仁乐。",
            "碧梧翠竹呈如琅玕，寒泉玉佩鸣珊珊。",
            "终焉为计亦不恶，岂知白日生羽翰。",
            "翻思一夜钟鸣时，先生髙卧如希夷。",
            "何人更嗔瘴鬼疟，及锋而用皆惊疑。",
            "荐泉采菊想遗迹，奚其与侣昌黎伯。",
            "薫莸已定人所知，聊把曾游纪岩石。"
        ],
        "notes": "",
        "id": "6695c69dbc3841f88841c8fd928970ff"
    },
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "书草屋壁",
        "preface": "",
        "paragraphs": [
            "天地无终穷，万物乃刍狗。",
            "勿夸杏为梁，何如瓮作牖。",
            "昔闻巢氏民，仁义亦奚有。",
            "蠢蠢不识知，居居自醇厚。",
            "今来丰屋士，文法困绳纽。",
            "力竞蝜蝂虫，计生养狙叟。",
            "谁家甲第巍入云，何人鹑衣不掩肘。",
            "岂知鬼瞰因高明，安得春阳到穷蔀。",
            "蜗庐能几何，蛮触胜亦负。",
            "忆我柴桑翁，荒宅十余亩。",
            "草屋八九间，柴门五株柳。",
            "野水滋粳𥺌春畦，足葱韮永日。",
            "为琴书停云，念亲友仪秦。",
            "枉饶舌施龙，漫多口白衣。",
            "苍狗安可知，不夷不惠自可否。"
        ],
        "notes": "",
        "id": "798bb555cf3735c2f89deb774cd7b51e"
    },
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "愁剧忽失笑",
        "preface": "",
        "paragraphs": [
            "愁剧忽失笑，不觉心夷然。",
            "量珠成斗笑不卖，镕金为海愁不煎。",
            "蜜蜂与蓼虫，生死甘苦缘。",
            "今也不为乐，人有几百年。",
            "士龙莫笑跌落水，水中不著此笑仙。"
        ],
        "notes": "",
        "id": "18d681b01c590558252a3f77f1e8c1b3"
    },
    {
        "author": "宋蒲寿宬",
        "dynasty": "宋",
        "type": "诗",
        "rhythmic": "",
        "title": "九日",
        "preface": "",
        "paragraphs": [
            "芙蓉披靡秋水寒，呉姝越艳芳思单。",
            "漫把黄花事佳节，黄花不入歌舞欢。",
            "昔人戏马足强健，今我无酒空巑岏。",
            "黄花无言不可诘，青山落日明归翰。"
        ],
        "notes": "",
        "id": "1e52b46866300749fd103f82d7fd9e4b"
    }
]