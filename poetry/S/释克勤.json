[
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "颂",
        "preface": "",
        "paragraphs": [
            "使乎不辱命，临机贵专对。",
            "安禅捋虎须，著著超方外。",
            "不唯明窗下安排，掇向绳床拶崄崖。",
            "拈椎竖拂奋雄辩，金声玉振犹奔雷。",
            "九旬落落提纲宗，衲子济济长趋风。",
            "解粘去缚手段辣，驱耕夺食犹雍容。",
            "秋风忽作要归去，了却武陵一段事。",
            "勃窣理窟乃胸中，行行不患无知己。",
            "临行索我送行篇，要棘蓬与金刚圈。",
            "短歌须要十数丈，长句只消三两言。",
            "金毛狮子解翻身，个是丛林杰出人。",
            "不日孤峰大哮吼，五叶一花天地春。"
        ],
        "notes": "",
        "id": "b296f5668706ff6bcc4a667b1b369fc4"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其一",
        "preface": "",
        "paragraphs": [
            "蜗牛角上三千界，云月溪山共一家。",
            "既尔业缘无避处，不如随分纳些些。"
        ],
        "notes": "",
        "id": "af6c6fca3db8cce48c0c10b25471bb2b"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其二",
        "preface": "",
        "paragraphs": [
            "平旦清晨五月一，吹起少林无孔笛。",
            "十方沙界坦然平，大地山河印印出。",
            "二祖曾不往西天，达磨曾不到梁国。",
            "大家共贺太平歌，摩诃般若波罗蜜。"
        ],
        "notes": "",
        "id": "6122c9f1f6b861d59374fd75afe19ba7"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其三",
        "preface": "",
        "paragraphs": [
            "病遇良医，饥逢王鳝。",
            "醤里得盐，雪中送炭。"
        ],
        "notes": "",
        "id": "59143397146883dfbd5499a7883dcaa3"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其四",
        "preface": "",
        "paragraphs": [
            "只这是，大似撒沙向眼中。",
            "只这不是，还如注水向耳里。",
            "直下无事，平地陷入。",
            "别有机关，堕坑落堑。",
            "祇园屈曲流泉急，鹫岭巍峨云出迟。"
        ],
        "notes": "",
        "id": "8b2da2b5f3c625e9cc6d75784460a372"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其五",
        "preface": "",
        "paragraphs": [
            "云居开大炉鞲，不止烹佛烹祖。",
            "但有一切持来，烈焰堆中辨取。",
            "是则当处平和，不是切宜退步。",
            "煅出金刚眼睛，直得乾坤独露。",
            "虽然到者田地，须知向上一路。",
            "放将三圣瞎馿，踢杀大雄猛虎。"
        ],
        "notes": "",
        "id": "956c79bff1656f1c66ffe4402f3aea96"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其六",
        "preface": "",
        "paragraphs": [
            "五月五日天中节，万崇千妖俱殄灭。",
            "眼里拈却须弥山，耳里拔出钉根楔。",
            "锺馗小妹舞三台，八臂那咤嚼生铁。"
        ],
        "notes": "",
        "id": "c12a5cf70ff720decc0e614c81fb36f0"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其七",
        "preface": "",
        "paragraphs": [
            "万仞崖头撒手，要须其人。",
            "千钧之弩发机，岂为鼷鼠。",
            "云门睦州，当面蹉过。",
            "德山临济，诳謼阎闾。",
            "自余立境立机，作窠作窟，故是灭胡种族。",
            "万缘迁变浑闲事，五月山房冷似冰。"
        ],
        "notes": "",
        "id": "39b4ff2485d47bc71601c8860065a926"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其八",
        "preface": "",
        "paragraphs": [
            "曹溪路上，天高地厚。",
            "少室峰前，土旷人稀。",
            "孤然独坐冷萧萧，大野横身风飒飒。",
            "眼见则瞎，耳听则聋，口说则哑。",
            "虽然不出一毫端，含吐十虚无向背。",
            "东海鲤鱼打一棒，忙忙匝地便为霖。"
        ],
        "notes": "",
        "id": "13b57165a6ca7fd1d5d510a1da391aa9"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其九",
        "preface": "",
        "paragraphs": [
            "释迦悭，弥勒富，八字打开无尽库。",
            "拄杖子，化为龙，赫日光中吐云雾，遍界滂沱注甘雨。"
        ],
        "notes": "",
        "id": "ad1be066646c8b2051e226e27c40c67c"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其一〇",
        "preface": "",
        "paragraphs": [
            "一二三四五六七，眼里瞳人吹筚觱。",
            "七六五四三二一，石人木人眼泪出。",
            "七通八达，举著便知。",
            "尚在见闻，隔靴抓痒。"
        ],
        "notes": "",
        "id": "5ed003ccccc05839d89b6bc74409787c"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其一一",
        "preface": "",
        "paragraphs": [
            "鹘儿未出窠，已有摩霄志。",
            "虎子未绝乳，已有食牛气。",
            "况复羽翼成，况复牙爪备。",
            "奋迅即惊群，八面清风起。",
            "一条脊梁硬似铁，一条白棒掀天地。",
            "相与建法幢，展衲僧巴鼻。"
        ],
        "notes": "",
        "id": "8f559f3f6642ab00acf5ee8967fff6c5"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其一二",
        "preface": "",
        "paragraphs": [
            "天上月圆，万象历然。",
            "地下月半，触途成现。",
            "见不见，包裹十虚尚余半。",
            "闻不闻，透脱圆通彻本根。",
            "玉漏铜壶催不得，乾坤大地一枝灯。",
            "一处圆融一切处，无边刹海更棱层。"
        ],
        "notes": "",
        "id": "6c5a7651ed6185b46020b3b17666993d"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其一三",
        "preface": "",
        "paragraphs": [
            "有句无句，超宗越格。",
            "如藤倚树，银山铁壁。",
            "及至树倒藤枯，多少人失却鼻孔。",
            "直饶收拾得来，已是千里万里。",
            "风暖鸟声碎，日高花影重。"
        ],
        "notes": "",
        "id": "8508db6c59253c1b9c33f61686deebf9"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其一四",
        "preface": "",
        "paragraphs": [
            "粥足饭足，饱柴饱水。",
            "庐陵米价高，山前麦熟未。",
            "尽乾坤刹海，都卢是个自己。",
            "撒放眉毛眼睫间，直得放光动地。",
            "不是如来禅，亦非第一义，更说什么衲僧巴鼻。",
            "争如撒手悬崖，去却药忌，且唱个啰啰哩。"
        ],
        "notes": "",
        "id": "4e0715009b83024019f484018c7f0f3d"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其一五",
        "preface": "",
        "paragraphs": [
            "玄机独唱，截断众流。",
            "摆拨不拘，更无回互。",
            "直饶释迦弥勒，不敢当头著眼。",
            "倚天长剑，凛凛神威。",
            "杲日当空，澄澄光彩。",
            "无物不为妙用，无法不是真乘。",
            "控佛祖大机，廓人天正眼。",
            "当阳显示，只贵知归。",
            "才涉思量，白云万里。",
            "今日人天普集，对众分明剖露。",
            "一处真，千处百处一时真。",
            "一句透，千句百句一时透。",
            "拈起也，乾坤岌嶪。",
            "放下也，海晏河清。",
            "不拈不放，万仞峰头高著眼，大千世界一浮沤。"
        ],
        "notes": "",
        "id": "711a937d37e2acda0f13a298a5ddd991"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其一六",
        "preface": "",
        "paragraphs": [
            "眨上眉毛蹉过，大似开眼尿床。",
            "现成公案放行，正是黠儿落节。",
            "恁么不恁么，总得曳尾灵龟。",
            "不是心，不是佛，不是物。",
            "虚空钉橛，离得许多闲门破户。"
        ],
        "notes": "",
        "id": "05d804824392e8c20e76f7f0e7f6105e"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其一七",
        "preface": "",
        "paragraphs": [
            "一即一切，实际理地。",
            "一切即一，本来无物。",
            "拈起也，咤咤沙沙。",
            "收下也，绵绵密密。",
            "三界长时独露，十方无处容身。",
            "孤峰顶上倒行，十字街头横卧。",
            "目视云霄则且置，鱼行酒肆作么生。"
        ],
        "notes": "",
        "id": "337d2339e804bb653567ca924620281a"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其一八",
        "preface": "",
        "paragraphs": [
            "觌面见得，在圣犹亏。",
            "才涉关津，白云万里。",
            "谛实处不思议，绵密处同真际。",
            "把断世界，无丝毫透漏，万仞峰头独足立。"
        ],
        "notes": "",
        "id": "aa80cd26ad43e8f7138a9a971f13f7dc"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其一九",
        "preface": "",
        "paragraphs": [
            "孤迥峭巍巍，始终活鱍鱍。",
            "唤作禅道，祖佛眼中著屑。",
            "不唤作禅道，祖佛掘地觅天。",
            "从他千古万古黑漫漫，填沟塞壑无人会。"
        ],
        "notes": "",
        "id": "901fcd95f96b9083237262581e6a3b97"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其二〇",
        "preface": "",
        "paragraphs": [
            "举无遗照，十方刹海目前观。",
            "正体堂堂，大千同一真如境。",
            "各守本位去，山是山，水是水。",
            "互换投机去，星辰易位，佛祖潜踪。",
            "两处绝聱讹，二边纯莫立。",
            "无可不可，悉得安居。",
            "随时应缘，凝然湛寂。"
        ],
        "notes": "",
        "id": "af74bdd9201b88a59fd7632eef0f18bb"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其二一",
        "preface": "",
        "paragraphs": [
            "国无定乱之剑，四海晏清。",
            "门无白泽之图，全家吉庆。",
            "若道有承恩力处，正是土上加泥。",
            "更或削迹吞声，亦乃持南作北。",
            "到这里纵横十字，未免誵讹。",
            "据位投机，犹较些子。",
            "寒山逢拾得，抚掌笑咍咍。"
        ],
        "notes": "",
        "id": "f0b279d3c531db578bd3f2dee78d9d9d"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其二二",
        "preface": "",
        "paragraphs": [
            "通身是眼见不及，遍身是耳闻不彻。",
            "通身是口说不著，通身是心鉴不出。",
            "直饶尽大地明得，无丝毫透漏。",
            "犹在半途，据令全提。",
            "域中日月纵横挂，一亘晴空万古春。"
        ],
        "notes": "",
        "id": "e44439a92d8b0d480567fa0d2c48502f"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其二三",
        "preface": "",
        "paragraphs": [
            "当阳有路，祖佛共知。",
            "觌面相呈，见闻不隔。",
            "万象不能藏覆，千圣无以等阶。",
            "活鱍鱍绝承当，浄裸裸无回互。",
            "直饶棒如雨点，喝似雷奔，犹未动著向上阙棙在。",
            "瞎却诸圣眼，哑却山僧口。",
            "日午打三更，面南看北斗。"
        ],
        "notes": "",
        "id": "44dc0fcfda40d75bb355f166c82b4bd6"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其二四",
        "preface": "",
        "paragraphs": [
            "大庾岭头，笑却成哭。",
            "崇宁门下，哭却成笑。",
            "吃泉水，贵地脉。",
            "且要正眼流通，宗风不坠。",
            "所谓无常生死法，与我不相干。",
            "若能如是见，不用哭苍天。"
        ],
        "notes": "",
        "id": "fdbba51f2e08cc948198793e3bb70c65"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其二五",
        "preface": "",
        "paragraphs": [
            "点即不到，一大藏教锦上铺花。",
            "到即不点，祖师西来金声玉振。",
            "祖意教意，是同是别，碧潭云外不相关。"
        ],
        "notes": "",
        "id": "0d02640246117042c96437761e2c735e"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其二六",
        "preface": "",
        "paragraphs": [
            "三转法轮于大千，其轮本来常清浄。",
            "一切诸佛，皆恁么转。",
            "若向下去，三乘五性，顿渐偏圆。",
            "若向上去，不唯觅下口处不得。",
            "临济德山，目瞪口呿。"
        ],
        "notes": "",
        "id": "c2365db3f13c3ad48b2f1e3eb53dd5c6"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其二七",
        "preface": "",
        "paragraphs": [
            "入田不拣，三千里外黑漫漫。",
            "牛头没，马头回，百亿万劫没交涉。",
            "拈一放一，节外生枝。",
            "举古举今，无风起浪。",
            "山僧今日，一时拨断。",
            "千峰势到岳边止，万派声归海上消。"
        ],
        "notes": "",
        "id": "ecbfc0f8a91b578cfcc55d9223957d67"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其二八",
        "preface": "",
        "paragraphs": [
            "终日相逢无半面，刚然千里有知音。",
            "不须格外论奇特，只此全机耀古今。",
            "倾盖如旧，白头如新。",
            "两镜相照，不隔纤尘。",
            "徧界未尝示相，毫端普现色身。",
            "止犹谷神，动若行云。",
            "相见又无事，不来还忆君。"
        ],
        "notes": "",
        "id": "8d404f13a2a9f474c6001c84418dfd8e"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其二九",
        "preface": "",
        "paragraphs": [
            "棒头取证，撒土撒沙。",
            "喝下承当，承虚接响。",
            "向上向下，转见颟顸。",
            "说妙谈玄，和泥合水。",
            "这一片田地，分付来多时也。",
            "平地欺人，尽大地撮来，如粟米粒大。",
            "掉棒打月，佛祖凡圣，拈向一边。",
            "红霞穿碧落，白日绕须弥。"
        ],
        "notes": "",
        "id": "6d2e821f18f469c27e1536b1b7a54054"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其三〇",
        "preface": "",
        "paragraphs": [
            "田地稳密底，擡脚不起，探头太过。",
            "神通妙用底，放脚不下，收身未转。",
            "直饶十字纵横，朝打三千，犹较些子。",
            "若知有去，始见全提半提。",
            "傥或未知，布袋里老鸦虽活如死。"
        ],
        "notes": "",
        "id": "07fa1061dbcea2f9f2fce933c10bc584"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其三一",
        "preface": "",
        "paragraphs": [
            "杀人刀，活人剑。",
            "上古之风规，亦是今时之枢要。",
            "言句上作解会，泥里洗土块。",
            "不向言句上会，方木逗圆孔。",
            "未拟议，已蹉过。",
            "正拟议，隔关山。",
            "击石火，闪电光。",
            "搆得搆不得，未免丧身失命。",
            "苦瓠连根苦，甜瓜彻蒂甜。"
        ],
        "notes": "",
        "id": "ea6a7b582791fe39afac336b609f31b5"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其三二",
        "preface": "",
        "paragraphs": [
            "云腾致雨，世界索然。",
            "日照天临，乾坤廓尔。",
            "文殊台里，万菩萨纵然显现，晴是晴，雨是雨，山是山，水是水。"
        ],
        "notes": "",
        "id": "dccee669de14616086b8ae66f03b9cc3"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其三三",
        "preface": "",
        "paragraphs": [
            "眨上眉毛早蹉过，塞却眼。",
            "更形言语转周遮，命取口。",
            "尽大地都为一尘，佛眼觑不见。",
            "一大藏都为一句，海口莫能宣。",
            "也未提得一半在，忽然踏破化城时。",
            "行到水穷处，坐看云起时。"
        ],
        "notes": "",
        "id": "49237ebdb4dd02753a95c9b8ced1e175"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其三四",
        "preface": "",
        "paragraphs": [
            "目前无异草，徧界绝遮拦。",
            "域中日月斩新，方外乾坤独露。",
            "直得龙天释梵，动地雨花。",
            "妙德空生，目瞪口呿。",
            "行棒行喝，拈放一边。",
            "云月溪山，放过一著。",
            "一处透，千处万处该通。",
            "一机明，千机万机圆转。",
            "碧岩不离此处，此处不离碧岩。",
            "摄大千于毫端，融芥尘于刹海。",
            "含花鸟过，抱子猿归。",
            "湛寂凝然，应真不借。",
            "万卉正资和气力，碧岩先发一枝香。"
        ],
        "notes": "",
        "id": "5333092e98c9fa773382f044a87dc09b"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其三五",
        "preface": "",
        "paragraphs": [
            "高峰突兀倚天门，青嶂虚闲可垛跟。",
            "折脚铛儿幸然在，不妨携去隠深云。"
        ],
        "notes": "",
        "id": "d89e526eef10996877fec471e5cba4eb"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其三六",
        "preface": "",
        "paragraphs": [
            "个是毗耶据坐处，正同摩竭令行时。",
            "夹山顶𩕳通一窍，放出天彭老古锥。",
            "冲浪锦鳞来入罟，缦天网举不饶伊。"
        ],
        "notes": "",
        "id": "cd898204766b61a9676fc91413f1fb5d"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其三七",
        "preface": "",
        "paragraphs": [
            "门外青山泼黛，途中细雨如膏。",
            "灵云陌上桃花，处处芳菲溢目。",
            "香严岩畔翠竹，时时撼影摇风。",
            "直得一击忘所知，一见绝疑惑。",
            "不免尚留观听，未透声色。",
            "若能见无见之色，闻无闻之声。",
            "拨转路头，踏翻关捩。",
            "句句越佛越祖，尘尘耀古腾今。",
            "处处离色离名，个个斩钉截铁。",
            "心外无法，法外无心。",
            "用王库刀，发千钧弩。",
            "壁立万仞，坐断十方。",
            "可以入大解脱门，传正法眼藏。",
            "向尧时舜日，共乐升平。",
            "鼓腹讴歌，归家稳坐。",
            "但愿春风齐著力，一时吹入我门来。"
        ],
        "notes": "",
        "id": "a9603ae01529cb545a12e5398fb2ec8a"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其三八",
        "preface": "",
        "paragraphs": [
            "无事处生事，无佛处现佛，无祖处示祖。",
            "且贵始末相符，头正尾正。",
            "莫从百草巅头荐，觌面无私亘古今。"
        ],
        "notes": "",
        "id": "374e678ca8c216f0df8229c06b81a5a1"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其三九",
        "preface": "",
        "paragraphs": [
            "言言锦绣，句句珠玑。",
            "赞无上乘，显正法眼。",
            "应须未举已前荐取，文彩之外承当。",
            "苟或未然，却请宣过。"
        ],
        "notes": "",
        "id": "3e26fa7b7133a9521c8b8ae39ab8690e"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其四〇",
        "preface": "",
        "paragraphs": [
            "丁一卓二，本分钳锤。",
            "捏聚放开，作家受用。",
            "灰头土面处，壁立千仞。",
            "壁立千仞处，土面灰头。",
            "自然双放双收，到处为祥为瑞。",
            "掬水月在手，弄花香满衣。"
        ],
        "notes": "",
        "id": "965078d8459776e95f680ddcf9847480"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其四一",
        "preface": "",
        "paragraphs": [
            "太虚寥廓，万汇森然。",
            "正眼洞明，纤毫不立。",
            "孤峻处祖师莫近，坦夷处人天共知。",
            "击开大解脱门，识取无面目汉。",
            "芍药花开菩萨脸，椶榈叶散夜叉头。"
        ],
        "notes": "",
        "id": "3e0edd1760ae3b786e1fe9c5362f4c14"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其四二",
        "preface": "",
        "paragraphs": [
            "一向不恁么，目视云汉，不徇人情。",
            "一向恁么，灰头土面，带水拖泥。",
            "恁么中不恁么，就下平高。",
            "不恁么中却恁么，从空放下。",
            "或有个恁么不恁么，总不管，亦无明，亦无暗，亦不放，亦不收。",
            "到头霜夜月，任运落前溪。"
        ],
        "notes": "",
        "id": "c39933879e13c766448f5428cb724a72"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其四三",
        "preface": "",
        "paragraphs": [
            "第一句下荐得，祖佛乞命。",
            "第二句下荐得，人天胆落。",
            "第三句下荐得，虎口横身。",
            "不是循途守辙，亦非革辙移途。",
            "透得则六臂三头，未透亦人间天上。",
            "生涯只在丝纶上，明月扁舟泛五湖。"
        ],
        "notes": "",
        "id": "ff99f8f8d8ef423c07971c6d6730812d"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其四四",
        "preface": "",
        "paragraphs": [
            "大道无向背，至理绝言诠。",
            "迥出三乘，高超十地。",
            "万法不到处，特地光辉。",
            "生佛未分时，灵光独耀。",
            "不落闻见，不随色声。",
            "直下无一丝毫头，徧界全彰奇特事。",
            "直饶棒头取证，喝下承当，犹是曲为今时。",
            "更或光境俱忘，契心平等，毕竟亦非的旨。",
            "向上一路，千圣不传。",
            "学者劳形，如猿捉影。",
            "理绝，事绝，行绝，照绝，用绝，权绝，实绝，直似倚天长剑，凛凛神威，铁牛之机，牢笼不住。",
            "今日幸对明眼人前，不敢被盖囊藏。",
            "八字打开去也，耀古腾今活鱍鱍，大千沙界露全身。"
        ],
        "notes": "",
        "id": "c0838c402035d6b6d4fbef0edfff81f5"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其四五",
        "preface": "",
        "paragraphs": [
            "深深处，无物堪比伦。",
            "浅浅个，两手相分付。",
            "以一统万，穿众穴于毫端。",
            "补短截长，握秤尺于掌内。",
            "意气不从天地得，英雄岂藉四时推。"
        ],
        "notes": "",
        "id": "fa13212098feb9be340aeec42ca79339"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其四六",
        "preface": "",
        "paragraphs": [
            "叶落知秋，动弦别曲。",
            "定光拈手，智者点头。",
            "承当于文彩未彰前，相照向是非得失外。",
            "不涉廉纤，如何通信。",
            "万景徒有象，孤云本无心。"
        ],
        "notes": "",
        "id": "bc0b96426683d48bb09af8984307bd95"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其四七",
        "preface": "",
        "paragraphs": [
            "玄玄玄，太颟顸。",
            "了了了，没边表。",
            "有生有灭，特地乖张。",
            "无去无来，转见漏逗。",
            "不起寂灭定，而现诸威仪。",
            "不舍凡夫法，而修诸胜行。",
            "随流认得性，无喜亦无忧。"
        ],
        "notes": "",
        "id": "b02e5d5cb068dff17675fe4cde9d9b75"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其四八",
        "preface": "",
        "paragraphs": [
            "大人具大见，大智得大用。",
            "一飞六月息，一诺千金重。",
            "滔天必江海，崔嵬必山岳。",
            "先知觉未知，先觉觉后觉。",
            "打开无尽藏，运出无价珍。",
            "不依倚一物，显示本来人。"
        ],
        "notes": "",
        "id": "3f35ecb51ba0166fb8de2e2a4a35a3fe"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其四九",
        "preface": "",
        "paragraphs": [
            "突出难辨，久参未免躇蹰。",
            "信手拈来，后学那知端的。",
            "金风扇物，玉露垂珠。",
            "雁过长空，蛩吟幽砌。",
            "一一七穿八穴，明明百匝千重。",
            "何必棒喝交驰，方论照用。",
            "直下悬崖撒手，便有恁么人么。",
            "见义不为非勇士，临危不变始惊群。"
        ],
        "notes": "",
        "id": "0146e43bd85aa1fe2980cc30d490073f"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其五〇",
        "preface": "",
        "paragraphs": [
            "一切无收摄，触处圆成。",
            "应用绝参差，莫穷形相。",
            "向千圣顶𩕳上，有时露出佛祖莫穷底机关。",
            "于一毫端中，有时演出主宾互换底文彩。",
            "经天纬地，玉转珠回。",
            "海神知贵不知价，留与人间光照夜。"
        ],
        "notes": "",
        "id": "6dab83c80112ab0c613e132df6a00d3d"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其五一",
        "preface": "",
        "paragraphs": [
            "一向孤峰独宿，目视云霄。",
            "虽则不埋没宗风，无乃太高生。",
            "一向十字路口，土面灰头，利物应机。",
            "虽则埋没自己，无乃太屈辱生。",
            "况明悟之士，顶门具眼，肘后有符。",
            "出没卷舒，得大自在。",
            "动若浮云，止犹谷神。",
            "或可以孤峰独宿，不碍土面灰头。",
            "或土面灰头，不碍孤峰独宿。",
            "恁么中有不恁么，不恁么中却有恁么。",
            "瑞气逢嘉运，灵苗触处春。"
        ],
        "notes": "",
        "id": "a977898c3a437fc0ec12b3ee63b0e0a8"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其五二",
        "preface": "",
        "paragraphs": [
            "古佛有通津，当阳亘古今。",
            "悬崖能撒手，一语直千金。"
        ],
        "notes": "",
        "id": "039bf834f13553d15a8f9b0ba68d434a"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其五三",
        "preface": "",
        "paragraphs": [
            "行棒行喝，拽石搬土。",
            "象骨辊毬，禾山打鼓。",
            "沩岭牧牛，玄沙见虎。",
            "吃茶赵州，面壁鲁祖。",
            "争似老云门，腊月二十五。"
        ],
        "notes": "",
        "id": "ed12b8ad727e2aa3f7927c6dbe1c600e"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈五十三首  其五四",
        "preface": "",
        "paragraphs": [
            "干茆近火，理合先燋。",
            "滴水生冰，事不相涉。"
        ],
        "notes": "",
        "id": "a506ab2a6cceee6dcd3d79c3545ab9b4"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "颂",
        "preface": "",
        "paragraphs": [
            "鼓寂钟停托钵回，岩头一拶语如雷。",
            "果然只得三年活，莫是遭他受记来。"
        ],
        "notes": "",
        "id": "c0a3c2277c4ce1d41c0c0e75bdbae619"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "为佛眼下火",
        "preface": "",
        "paragraphs": [
            "如来涅槃日，娑罗双树间。",
            "放出三昧火，阇维金色身。"
        ],
        "notes": "",
        "id": "0d7a512b9c6e617d657055ff1a129abc"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "为亡僧下火",
        "preface": "",
        "paragraphs": [
            "五蕴山头涅槃路，四方八面没遮拦。",
            "通身尽是金刚眼，一粒灵丹火里燃。"
        ],
        "notes": "",
        "id": "968972b6af27c93321a890e764c0d882"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "颂古七首 德山小参不答话。",
        "preface": "",
        "paragraphs": [
            "大冶烹金，忽雷惊春。",
            "草木秀发，光辉日新。",
            "不费纤毫力，擒下天麒麟。",
            "全威杀活得自在，千古照耀同冰轮。",
            "话作两橛，句中眼活。",
            "龙头蛇尾，以指喻指。",
            "撞著露柱瞎衲僧，塞断咽喉无出气。",
            "拟议寻思隔万山，咭嘹舌头三万里。"
        ],
        "notes": "",
        "id": "cae3a64a720fef3649a3fae35a333263"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "颂古七首 女子出定。",
        "preface": "",
        "paragraphs": [
            "大定等虚空，廓然谁辨的。",
            "女子与瞿昙，据令何调直。",
            "师子奋迅兮，摇干荡坤。",
            "象王回旋兮，不资余力。",
            "孰胜孰负，谁出谁入。",
            "雨散云收，青天白日。",
            "君不见马驹踏杀天下人，临济未是白拈贼。"
        ],
        "notes": "",
        "id": "416acfc26f5068c17475e7b5c8ca28f1"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "颂古七首 须弥山。",
        "preface": "",
        "paragraphs": [
            "石笋抽条，泥牛吼月。",
            "谁料同舟自胡越，应机涌出须弥卢。",
            "一念不生，何处雷，无处雪，金刚宝剑当头截。"
        ],
        "notes": "",
        "id": "30e6fb451645c97c15b640eb0d71cca2"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "颂古七首 麻谷持锡到章敬又到南泉。",
        "preface": "",
        "paragraphs": [
            "如是不是，去却药忌。",
            "拟犯封疆，全军失利。",
            "杖头突出古菱华，举世风流出当家。"
        ],
        "notes": "",
        "id": "4e409c0f86c17c42b83078bada3727c6"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "颂古七首 透网金鳞以何为食。",
        "preface": "",
        "paragraphs": [
            "百草头出没，三界外遨游。",
            "从布漫天网，虚下钩鼇钩。",
            "摇鳞振鬣撼乾坤，兀目昂头洪浪喷。",
            "棒雨点，喝雷奔，肯将争战定功勋。"
        ],
        "notes": "",
        "id": "cac750ddcbe9c26b15668c936514bbc9"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "颂古七首 麻三斤。",
        "preface": "",
        "paragraphs": [
            "钟在扣谷受响，池印月镜含僧。",
            "曾非展事投机，岂是预搔待痒。",
            "点铁成金，举直措枉。",
            "一箭雕一双，一掴血一掌。",
            "君不见疏而不漏兮恢恢天网。"
        ],
        "notes": "",
        "id": "7d2416848fff3de0e8578a0b4ec6f69c"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "颂古七首 云门示众云：人人尽有光明在。",
        "preface": "",
        "paragraphs": [
            "夜明帘外千峰秀，鸾镜台前万象虚。",
            "扫踪灭迹，不立锱铢。",
            "谁为佛殿，谁是香厨。",
            "敲出凤凰五色髓，击碎骊龙明月珠。"
        ],
        "notes": "",
        "id": "388397f6f6f8516bc0c2eb02b012a2d9"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈三首  其一",
        "preface": "",
        "paragraphs": [
            "金鸭香销锦绣帏，笙歌丛里醉扶归。",
            "少年一段风流事，祇许佳人独自知。"
        ],
        "notes": "",
        "id": "4edda3c681f874e6852332de7bdb9742"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈三首  其二",
        "preface": "",
        "paragraphs": [
            "本来无形段，那复有唇觜。",
            "特地广称扬，替他说道理。"
        ],
        "notes": "",
        "id": "a4b604f7df5dcc947390ec8f52cbeab4"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈三首  其三",
        "preface": "",
        "paragraphs": [
            "十方同聚会，本来身不昧。",
            "个个学无为，顶上用钳锤。",
            "此是选佛场，深广莫能量。",
            "心空及第归，利剑不如锥。"
        ],
        "notes": "",
        "id": "9a38d595853ad70232cc3b535099d90a"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈",
        "preface": "",
        "paragraphs": [
            "休夸四分罢楞严，按下云头彻底参。",
            "莫学亮公亲马祖，还如德峤访龙潭。",
            "七年往返游昭觉，三载翱翔上碧岩。",
            "今日烦充第一座，百华丛里现优昙。"
        ],
        "notes": "",
        "id": "5f0fcb565145b40b6488b02b225835e1"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "示善友",
        "preface": "",
        "paragraphs": [
            "此段本来无向背，要须坚猛力行持。",
            "金刚正眼通身是，万境来侵莫管伊。"
        ],
        "notes": "",
        "id": "ad4d3729f485a6c3e747ee6732d7ac05"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "颂古联珠",
        "preface": "",
        "paragraphs": [
            "雪峰骑骏马，云门跨馿儿，一踢一踏相奔驰。",
            "长安有路非无路，夜半行时人不知。"
        ],
        "notes": "",
        "id": "e626197a47915f442f1e52801c64da85"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "偈",
        "preface": "",
        "paragraphs": [
            "收光摄彩信尺真，事事圆成物物新。",
            "内若有心还有物，何能移步出通津。"
        ],
        "notes": "",
        "id": "f3733a25a02deb377a98917a19035808"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "赠思浄律师",
        "preface": "",
        "paragraphs": [
            "百万斋才了正因，大缘倏举只逡巡。",
            "凿将玛瑙一方石，镌作龙华百尺身。",
            "天竺江山增秀丽，西湖风月愈清新。",
            "色声不动操能事，可是僧中英特人。"
        ],
        "notes": "",
        "id": "fb9c5d7ddcf0675ae02cce2ac6230777"
    },
    {
        "author": "释克勤",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "庵前永日无狼子，磨下终年绝雀儿。"
        ],
        "notes": "",
        "id": "92b7edc53551cb9ea804fc7a007a4f05"
    }
]