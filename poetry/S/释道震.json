[
    {
        "author": "释道震",
        "dynasty": "宋",
        "type": "诗",
        "rhythmic": "",
        "title": "偈三首  其一",
        "preface": "",
        "paragraphs": [
            "白云深覆古寒岩，异草灵花彩凤衔。",
            "夜半天明日当午，骑牛背面着靴衫。"
        ],
        "notes": "",
        "id": "89242079e7ec101a836acb992ebfdd27"
    },
    {
        "author": "释道震",
        "dynasty": "宋",
        "type": "诗",
        "rhythmic": "",
        "title": "偈三首  其二",
        "preface": "",
        "paragraphs": [
            "眼见色时耳便聋，耳闻声处眼无功。",
            "朝来不耐灵禽报，树上杨梅似火红。"
        ],
        "notes": "",
        "id": "127febd500f070a0dbd8fe0edc1c2912"
    },
    {
        "author": "释道震",
        "dynasty": "宋",
        "type": "诗",
        "rhythmic": "",
        "title": "偈三首  其三",
        "preface": "",
        "paragraphs": [
            "石人问枯椿，何时汝发华。",
            "枯椿怒石人，何得口吧吧。",
            "石人呵呵笑，枯椿吐异葩。",
            "红霞辉玉象，白玉碾金沙。",
            "借问通玄士，何人不到家。"
        ],
        "notes": "",
        "id": "913abed92d22ed6dd9562d13fa8dadd5"
    },
    {
        "author": "释道震",
        "dynasty": "宋",
        "type": "诗",
        "rhythmic": "",
        "title": "插锹井颂",
        "preface": "",
        "paragraphs": [
            "尽道沩山父子和，插锹犹自带干戈。",
            "至今一井如明镜，时有无风匝匝波。"
        ],
        "notes": "",
        "id": "f6ab267a2bcd92bab45aa63896a9d9c5"
    },
    {
        "author": "释道震",
        "dynasty": "宋",
        "type": "诗",
        "rhythmic": "",
        "title": "临终颂",
        "preface": "",
        "paragraphs": [
            "吾年八十三，随顺世言谈。",
            "不落思量句，谁人共我参。"
        ],
        "notes": "",
        "id": "ab131f7c6f07cfabfbf3d90d54eddee8"
    }
]