[
    {
        "author": "沈端节",
        "dynasty": "宋",
        "type": "诗",
        "rhythmic": "",
        "title": "挽于湖",
        "preface": "",
        "paragraphs": [
            "荒城难访十全医，半箧遗书世共悲。",
            "宁有故人怜阿骛，但余息女类文姬。",
            "忠筹屡画平戎策，宦迹常留堕泪碑。",
            "醉扣西州重回首，山阳邻笛夜凄其。"
        ],
        "notes": "",
        "id": "cd84d28462abc63a313b962b841f6f99"
    },
    {
        "author": "沈端节",
        "dynasty": "宋",
        "type": "诗",
        "rhythmic": "",
        "title": "复挽",
        "preface": "",
        "paragraphs": [
            "气概凌云孰敢先，中兴事业冠英躔。",
            "朝廷议论一言定，翰墨风流四海传。",
            "恰跨鳌头升紫阁，忽骑箕尾上青天。",
            "竹林笑傲今陈迹，抚榇江皋涕泫然。"
        ],
        "notes": "",
        "id": "ea9577c104450717f738388c7c4b093f"
    },
    {
        "author": "沈端节",
        "dynasty": "宋",
        "type": "诗",
        "rhythmic": "",
        "title": "吊于湖墓在秣陵",
        "preface": "",
        "paragraphs": [
            "晚出白门下，疲马踏秋色。",
            "钟山度苍翠，慰我远游客。",
            "暮投清泉寺，花草献幽寂。",
            "长廊静无人，落日照西壁。",
            "平生张于湖，万里去一息。",
            "翻然九州外，汗漫跨鲸脊。",
            "乾坤能几时，安用较颜跖。",
            "文章失津梁，所念斯道厄。",
            "夜阑耿不寐，搔首赋萧索。",
            "怀人感西风，翁仲守孤陌。"
        ],
        "notes": "",
        "id": "92c57399a19b6f66517ee5e3bd2c291f"
    },
    {
        "author": "沈端节",
        "dynasty": "宋",
        "type": "诗",
        "rhythmic": "",
        "title": "挽于湖",
        "preface": "",
        "paragraphs": [
            "十年帅越倦驰驱，适意方谋一壑居。",
            "贾谊有才终太傅，薛收无寿处中书。",
            "伤心风月江山在，过隙光阴梦幻虚。",
            "红紫飘零春色尽，后凋松柏独萧疏。"
        ],
        "notes": "",
        "id": "8e1fe68868636eba129a109fd7ae0ed2"
    },
    {
        "author": "沈端节",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "读书浑不问家事，得酒但知延友生。"
        ],
        "notes": "",
        "id": "cb7a7317fb8da25cccc672b4caac9cc5"
    }
]