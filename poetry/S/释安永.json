[
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其一",
        "preface": "",
        "paragraphs": [
            "经年不跨云门路，逐浪随波恁么去。",
            "而今老大复痴憨，归来且作村庵主。",
            "跨瞎驴，挝毒鼓，百战场中偃文武。",
            "从教临济拨动烟尘，沩仰互为队伍，列伍位鎗旗，布三玄戈弩。",
            "不消咳嗽一声，直下一时败露。"
        ],
        "notes": "",
        "id": "8c171c9900201d2a16c993a750a35229"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其二",
        "preface": "",
        "paragraphs": [
            "虎头带角人难措，石火电光休密布。",
            "中兴天子展神锋，万象之中看独露。"
        ],
        "notes": "",
        "id": "5712b90b9e47f4d4a1ab1b0837b3fb1d"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其三",
        "preface": "",
        "paragraphs": [
            "海门鼓浪拍天飞，妙喜家风孰与知。",
            "今日风云重借便，分明向上为全提。",
            "文彩未彰，消息已露。",
            "动地惊天，不容回互。",
            "云汉昭回星斗垂，谁敢抬头正眼觑。"
        ],
        "notes": "",
        "id": "3542ca0a5f4a93d195e7bf7f7a4c872b"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其四",
        "preface": "",
        "paragraphs": [
            "枯木生花劫外春，馨香逼界古今闻。",
            "忽然树倒归何处，猿叫千山月满船。"
        ],
        "notes": "",
        "id": "09347212d6caeeafe702a027d10c7cfb"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其五",
        "preface": "",
        "paragraphs": [
            "世出世间称第一，谁敢当头正眼观。",
            "今日风云欣庆会，九重深处现龙颜。"
        ],
        "notes": "",
        "id": "f0cb93820c94ecfd5322d22937519fc8"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其六",
        "preface": "",
        "paragraphs": [
            "甚生标格，与么奇特。",
            "甚生标格，如是富贵。",
            "未离兜率降王宫，天上人间无比类。",
            "万国来朝仰圣明，南山又见添苍翠。"
        ],
        "notes": "",
        "id": "23bdd3bb178831b779898c8f48b02143"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其七",
        "preface": "",
        "paragraphs": [
            "解语非干舌，能言不在声。",
            "非声非舌用，还家罢问程。"
        ],
        "notes": "",
        "id": "fc82e12a4eb3312f69b27b85714ed812"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其八",
        "preface": "",
        "paragraphs": [
            "擘开沧海取龙吞，五逆闻雷不许闻。",
            "翻笑波心遗剑客，区区空记刻舟痕。"
        ],
        "notes": "",
        "id": "5e83eb3951ed23c3e3d9593ea5f89f31"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其九",
        "preface": "",
        "paragraphs": [
            "茫茫人看中秋月，徒向阎浮记时节。",
            "不智明月向人圆，已是眼中重著屑。",
            "瞎了眼，降却屑，昨夜三更转向西，惊起苍龙拗角折。"
        ],
        "notes": "",
        "id": "6ad50a8bf9ed1838cea208c51ca3f255"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其一○",
        "preface": "",
        "paragraphs": [
            "春深不放白牛闲，依旧随群入乱山。",
            "拽杷牵犁偿宿债，尾巴再露与人看。"
        ],
        "notes": "",
        "id": "b0b0c4b6f41222f2f5293f633f834b9a"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其一一",
        "preface": "",
        "paragraphs": [
            "国师不跨石门句，舌头未举先分付。",
            "那堪觌面涉思惟，冲天鹞子新罗去。"
        ],
        "notes": "",
        "id": "a1bff2b04c2c855d1b64fa4dbdca8c69"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其一二",
        "preface": "",
        "paragraphs": [
            "少处减些多处添，白云官路贩私盐。",
            "一条性命俱抛下，不怕当初王令严。"
        ],
        "notes": "",
        "id": "cfc722f0bebfffec960d947fbd787dd1"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "六祖",
        "preface": "",
        "paragraphs": [
            "黄梅半夜错分付，才得星儿便乱做。",
            "大庾岭头屙一堆，后代儿孙遭点污。"
        ],
        "notes": "",
        "id": "a31d0f8ad87e2f1fe51f2431c9d49c80"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "黄檗",
        "preface": "",
        "paragraphs": [
            "生缘不在北门村，行脚何曾参百丈。",
            "梦里思归黄檗山，无端平地堆青嶂。"
        ],
        "notes": "",
        "id": "4ae4e04b9d7dfd698d7f91b92b8035ea"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "洋屿庵造水笕",
        "preface": "",
        "paragraphs": [
            "路遶悬崖万仞头，担泉带月几时休。",
            "个中拨转通天窍，人自安闲水自流。"
        ],
        "notes": "",
        "id": "b50c342f9eac6b8e5de8f6a2f7c7e2ca"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一",
        "preface": "",
        "paragraphs": [
            "道泰时清才子贵，家肥国富小儿娇。",
            "不因紫陌花开早，争见黄莺下柳条。"
        ],
        "notes": "",
        "id": "808d817db5d972e3c249ca8c77460806"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二",
        "preface": "",
        "paragraphs": [
            "不因一事，不长一智。",
            "不曾杀生，了无忌讳。",
            "传言送语当风流，拈得口兮失却鼻。"
        ],
        "notes": "",
        "id": "45da1fc58aa413e8f264ec571723fe53"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其三",
        "preface": "",
        "paragraphs": [
            "鱼行水浊，鸟飞毛落。",
            "大士横身，不受斧凿。"
        ],
        "notes": "",
        "id": "d0e13128245ea51e746cc6d12554d417"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其四",
        "preface": "",
        "paragraphs": [
            "白日青天，开眼放尿。",
            "黄面瞿昙，一场漏逗。"
        ],
        "notes": "",
        "id": "11d86a51fcc31eee1037b414ae3dd945"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其五",
        "preface": "",
        "paragraphs": [
            "觌面当机掣电飞，当机觌面谁能用。",
            "一剑分身定死生，君王万古声名重。"
        ],
        "notes": "",
        "id": "87d186b7d2800e3862f1bd09ed7b8e39"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其六",
        "preface": "",
        "paragraphs": [
            "丧尽家财，无本可据。",
            "赤手杀人，弥天罪过。"
        ],
        "notes": "",
        "id": "72c3dbf4fcfefd2239d7262aaccfba43"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其七",
        "preface": "",
        "paragraphs": [
            "石火光中验正邪，等闲拈却眼中沙。",
            "自从不曾少盐酱，敢保渠侬未到家。"
        ],
        "notes": "",
        "id": "482b480436f2dd1d35565fdf7cda68d0"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其八",
        "preface": "",
        "paragraphs": [
            "世路风波不见君，愁肠暗写共谁论。",
            "迅雷才震清飚起，白日一天星斗分。"
        ],
        "notes": "",
        "id": "4476ded7b2a6b3ef545e6429daa21fab"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其九",
        "preface": "",
        "paragraphs": [
            "一刀两段绝𫍢讹，天下禅和不奈何。",
            "头戴草鞋重漏泄，知恩者少负恩多。"
        ],
        "notes": "",
        "id": "a4f3579476b6efe535c54cb63d039d5d"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一○",
        "preface": "",
        "paragraphs": [
            "不放溪东西，随分纳些儿。",
            "冷暖只自知，分明说向谁。"
        ],
        "notes": "",
        "id": "2f24f09b3c01d838f407a823bab24d9f"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一一",
        "preface": "",
        "paragraphs": [
            "妙转之机掣电飞，目前生杀尽交驰。",
            "明珠自有明珠价，休向篱边弹雀儿。"
        ],
        "notes": "",
        "id": "f4f9dfa097596bb1d4c09e41171b8948"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一二",
        "preface": "",
        "paragraphs": [
            "臭口未开经万劫，丝毫才犯铁轮随。",
            "雨散云收明月夜，反动江波说向谁。"
        ],
        "notes": "",
        "id": "57ad1b9ac6a76ee07e1d2ec527f46c78"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一三",
        "preface": "",
        "paragraphs": [
            "掣开金殿锁，撞碎玉楼钟。",
            "贪程未归客，徒自觅行踪。"
        ],
        "notes": "",
        "id": "4aa9b0abb9b596f356fb70126c4aba87"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一四",
        "preface": "",
        "paragraphs": [
            "三度扣关转不开，赤手迢迢空往来。",
            "忽然业镜百杂碎，始觉从前满面灰。"
        ],
        "notes": "",
        "id": "29958815169530e8a2c71103de454d85"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一五",
        "preface": "",
        "paragraphs": [
            "红炉起浪拍天飞，疾焰过风孰敢窥。",
            "任是三头并六臂，到此休夸第一机。"
        ],
        "notes": "",
        "id": "8de4748e0f8b31c23ae4970287385cef"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一六",
        "preface": "",
        "paragraphs": [
            "见成底事没商量，剔起眉毛未厮当。",
            "日暮碧天鸿鴈断，海门斜去两三行。"
        ],
        "notes": "",
        "id": "d69b4d349fc4292a51afb5d2fcb59456"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一七",
        "preface": "",
        "paragraphs": [
            "快人一言，快马一鞭。",
            "停囚长智，十万八千。"
        ],
        "notes": "",
        "id": "e90a24b299f96dd5ec5567098a7e9b16"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一八",
        "preface": "",
        "paragraphs": [
            "乞儿拾得锡，暗地空宝惜。",
            "撞著明眼人，一文也不直。"
        ],
        "notes": "",
        "id": "cf1284bff6715b0f53eb50b778f6fdfb"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一九",
        "preface": "",
        "paragraphs": [
            "见兔放鹰，因邪打正。",
            "脚未跨门，直须猛省。"
        ],
        "notes": "",
        "id": "d6ff404403520ab1e86d50a26d751efd"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二○",
        "preface": "",
        "paragraphs": [
            "三人证龟唤作鼈，哑子得梦向谁说。",
            "电光影里浪驱驰，踏破澄潭一轮月。"
        ],
        "notes": "",
        "id": "5b64536dfe50873ad6341863f21501ee"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二一",
        "preface": "",
        "paragraphs": [
            "一出一入，半合半开。",
            "羸鹤翘寒木，狂猿啸古台。",
            "要知奇特事，当甚破草鞋。"
        ],
        "notes": "",
        "id": "207801dba39f2a05e6f6830ac3c80ad9"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二二",
        "preface": "",
        "paragraphs": [
            "入草亲寻草里人，重重有路掌中平。",
            "不遇大商空突晓，日高犹听打三更。"
        ],
        "notes": "",
        "id": "42c7ce083570d48db0ffdd50b0af110c"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二三",
        "preface": "",
        "paragraphs": [
            "问处分明答处亲，纵横有路惯反身。",
            "相如夺得连城璧，秦主安然致太平。"
        ],
        "notes": "",
        "id": "d58c84aaf45c1cc9d3692ba70db2a257"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二四",
        "preface": "",
        "paragraphs": [
            "南北山相对，东西有路分。",
            "不经场阵里，争见李将军。"
        ],
        "notes": "",
        "id": "559c48244ca9bb8b98e44b00903e0f81"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二五",
        "preface": "",
        "paragraphs": [
            "这僧掩耳偷铃，云山将错就错。",
            "若是碧眼胡儿，别有反身一著。"
        ],
        "notes": "",
        "id": "fd2fb3e13e0761a469e20b8b05da3917"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二六",
        "preface": "",
        "paragraphs": [
            "独向沧溟截众流，等闲舞棹掷金钩。",
            "白云不露烟波阔，横笛一声天地秋。"
        ],
        "notes": "",
        "id": "310549a1440a782e1de7bd99cb851d41"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二七",
        "preface": "",
        "paragraphs": [
            "前箭犹轻后箭深，无限平人被陆沉。",
            "个里豁开天地眼，吹毛拈起任横行。"
        ],
        "notes": "",
        "id": "88883d4428914c79205fccdb857912d9"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二八",
        "preface": "",
        "paragraphs": [
            "掀翻海岳求知己，雪刃横身立太平。",
            "野老不知尧舜力，冬冬打鼓祭江神。"
        ],
        "notes": "",
        "id": "60e876dc66861e0417b3b29b6497d8b8"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二九",
        "preface": "",
        "paragraphs": [
            "电光影里，缁素区分。",
            "纤毫不犯，总教灭门。"
        ],
        "notes": "",
        "id": "141306434a82e2a2e15fd55b8755109e"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其三○",
        "preface": "",
        "paragraphs": [
            "九曲那容眨眼看，操舟谁解别波澜。",
            "文殊曾展回天手，直得朝宗万派干。"
        ],
        "notes": "",
        "id": "cb7e33dbed9eefdcfc061f10e9c05439"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其三一",
        "preface": "",
        "paragraphs": [
            "击碎髑髅，敲出骨节。",
            "明眼人前，自彰丑拙。"
        ],
        "notes": "",
        "id": "83172ee2fa4c3133ae44570a50f31c81"
    }
]