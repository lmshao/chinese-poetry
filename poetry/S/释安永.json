[
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其一",
        "preface": "",
        "paragraphs": [
            "经年不跨云门路，逐浪随波恁么去。",
            "而今老大复痴憨，归来且作村庵主。",
            "跨瞎驴，挝毒鼓，百战场中偃文武。",
            "从教临济拨动烟尘，沩仰互为队伍，列伍位鎗旗，布三玄戈弩。",
            "不消咳嗽一声，直下一时败露。"
        ],
        "notes": "",
        "id": "3e8d2b400973ac4041840291bf3f2e0b"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其二",
        "preface": "",
        "paragraphs": [
            "虎头带角人难措，石火电光休密布。",
            "中兴天子展神锋，万象之中看独露。"
        ],
        "notes": "",
        "id": "13166dad56a0e2bccfff27ec98fbebf6"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其三",
        "preface": "",
        "paragraphs": [
            "海门鼓浪拍天飞，妙喜家风孰与知。",
            "今日风云重借便，分明向上为全提。",
            "文彩未彰，消息已露。",
            "动地惊天，不容回互。",
            "云汉昭回星斗垂，谁敢抬头正眼觑。"
        ],
        "notes": "",
        "id": "a00f63d24a1d423fe4c7e8f295ec7e39"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其四",
        "preface": "",
        "paragraphs": [
            "枯木生花劫外春，馨香逼界古今闻。",
            "忽然树倒归何处，猿叫千山月满船。"
        ],
        "notes": "",
        "id": "e4bf422fba2f18a719f2e13b38b7b087"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其五",
        "preface": "",
        "paragraphs": [
            "世出世间称第一，谁敢当头正眼观。",
            "今日风云欣庆会，九重深处现龙颜。"
        ],
        "notes": "",
        "id": "1d84072c3430185dae87b45e7170519e"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其六",
        "preface": "",
        "paragraphs": [
            "甚生标格，与么奇特。",
            "甚生标格，如是富贵。",
            "未离兜率降王宫，天上人间无比类。",
            "万国来朝仰圣明，南山又见添苍翠。"
        ],
        "notes": "",
        "id": "dcd1a111af93f9ed93b0d77fbd5bc587"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其七",
        "preface": "",
        "paragraphs": [
            "解语非干舌，能言不在声。",
            "非声非舌用，还家罢问程。"
        ],
        "notes": "",
        "id": "a0d4108762c64d6d954267049b619926"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其八",
        "preface": "",
        "paragraphs": [
            "擘开沧海取龙吞，五逆闻雷不许闻。",
            "翻笑波心遗剑客，区区空记刻舟痕。"
        ],
        "notes": "",
        "id": "36fa6b63505dbcec6648995a40227f03"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其九",
        "preface": "",
        "paragraphs": [
            "茫茫人看中秋月，徒向阎浮记时节。",
            "不智明月向人圆，已是眼中重著屑。",
            "瞎了眼，降却屑，昨夜三更转向西，惊起苍龙拗角折。"
        ],
        "notes": "",
        "id": "20037a3c1c25c69f881a42e8adeb8b6e"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其一○",
        "preface": "",
        "paragraphs": [
            "春深不放白牛闲，依旧随群入乱山。",
            "拽杷牵犁偿宿债，尾巴再露与人看。"
        ],
        "notes": "",
        "id": "b366a82f553d7fd615785529bb54ed9c"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其一一",
        "preface": "",
        "paragraphs": [
            "国师不跨石门句，舌头未举先分付。",
            "那堪觌面涉思惟，冲天鹞子新罗去。"
        ],
        "notes": "",
        "id": "9850e40376918421030ab46fe43b1cd7"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "偈颂十二首  其一二",
        "preface": "",
        "paragraphs": [
            "少处减些多处添，白云官路贩私盐。",
            "一条性命俱抛下，不怕当初王令严。"
        ],
        "notes": "",
        "id": "e211cc352a26e88e5e31add29ede7aa1"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "六祖",
        "preface": "",
        "paragraphs": [
            "黄梅半夜错分付，才得星儿便乱做。",
            "大庾岭头屙一堆，后代儿孙遭点污。"
        ],
        "notes": "",
        "id": "7ebef25f739f725194ab0f93d289ac58"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "黄檗",
        "preface": "",
        "paragraphs": [
            "生缘不在北门村，行脚何曾参百丈。",
            "梦里思归黄檗山，无端平地堆青嶂。"
        ],
        "notes": "",
        "id": "cbdc3c72fbaa693d5b506d08c8f0b473"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "洋屿庵造水笕",
        "preface": "",
        "paragraphs": [
            "路遶悬崖万仞头，担泉带月几时休。",
            "个中拨转通天窍，人自安闲水自流。"
        ],
        "notes": "",
        "id": "d2941fea1701cf4cfea495b0c4bf448a"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一",
        "preface": "",
        "paragraphs": [
            "道泰时清才子贵，家肥国富小儿娇。",
            "不因紫陌花开早，争见黄莺下柳条。"
        ],
        "notes": "",
        "id": "c5d17938dbf3ef6a1b1d27d376fc5ce3"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二",
        "preface": "",
        "paragraphs": [
            "不因一事，不长一智。",
            "不曾杀生，了无忌讳。",
            "传言送语当风流，拈得口兮失却鼻。"
        ],
        "notes": "",
        "id": "c2ff67a02865846aba94361ddb10bdc3"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其三",
        "preface": "",
        "paragraphs": [
            "鱼行水浊，鸟飞毛落。",
            "大士横身，不受斧凿。"
        ],
        "notes": "",
        "id": "e943a6de42a080d4b496e54bd2e92ebb"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其四",
        "preface": "",
        "paragraphs": [
            "白日青天，开眼放尿。",
            "黄面瞿昙，一场漏逗。"
        ],
        "notes": "",
        "id": "fe4ec0855941ec31669c9c9bd33513b8"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其五",
        "preface": "",
        "paragraphs": [
            "觌面当机掣电飞，当机觌面谁能用。",
            "一剑分身定死生，君王万古声名重。"
        ],
        "notes": "",
        "id": "b5fa30e70620b8a4c2a724402bdc6890"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其六",
        "preface": "",
        "paragraphs": [
            "丧尽家财，无本可据。",
            "赤手杀人，弥天罪过。"
        ],
        "notes": "",
        "id": "7fc60d9f1f8bbfcb22000ca37a2883b7"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其七",
        "preface": "",
        "paragraphs": [
            "石火光中验正邪，等闲拈却眼中沙。",
            "自从不曾少盐酱，敢保渠侬未到家。"
        ],
        "notes": "",
        "id": "b7499d189479f6cd8718a0802d8871ff"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其八",
        "preface": "",
        "paragraphs": [
            "世路风波不见君，愁肠暗写共谁论。",
            "迅雷才震清飚起，白日一天星斗分。"
        ],
        "notes": "",
        "id": "619384e9fc9f404f6aa83c9065d8f2b6"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其九",
        "preface": "",
        "paragraphs": [
            "一刀两段绝𫍢讹，天下禅和不奈何。",
            "头戴草鞋重漏泄，知恩者少负恩多。"
        ],
        "notes": "",
        "id": "6efc60d045de206d2bb89319c042bbb5"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一○",
        "preface": "",
        "paragraphs": [
            "不放溪东西，随分纳些儿。",
            "冷暖只自知，分明说向谁。"
        ],
        "notes": "",
        "id": "389a3c4a92727d3e68696e5a28e8ecda"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一一",
        "preface": "",
        "paragraphs": [
            "妙转之机掣电飞，目前生杀尽交驰。",
            "明珠自有明珠价，休向篱边弹雀儿。"
        ],
        "notes": "",
        "id": "08bcd5f1cbb6ea83453f5952ea67fa65"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一二",
        "preface": "",
        "paragraphs": [
            "臭口未开经万劫，丝毫才犯铁轮随。",
            "雨散云收明月夜，反动江波说向谁。"
        ],
        "notes": "",
        "id": "352cf1d31b226a3c9649708a17db3246"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一三",
        "preface": "",
        "paragraphs": [
            "掣开金殿锁，撞碎玉楼钟。",
            "贪程未归客，徒自觅行踪。"
        ],
        "notes": "",
        "id": "a26debeee0f0abe4b0de11f99659b6b0"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一四",
        "preface": "",
        "paragraphs": [
            "三度扣关转不开，赤手迢迢空往来。",
            "忽然业镜百杂碎，始觉从前满面灰。"
        ],
        "notes": "",
        "id": "0908ae23605af919adb51834fb0ea0d1"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一五",
        "preface": "",
        "paragraphs": [
            "红炉起浪拍天飞，疾焰过风孰敢窥。",
            "任是三头并六臂，到此休夸第一机。"
        ],
        "notes": "",
        "id": "ee3b65f1fd27dfb7882c16187fd3d000"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一六",
        "preface": "",
        "paragraphs": [
            "见成底事没商量，剔起眉毛未厮当。",
            "日暮碧天鸿鴈断，海门斜去两三行。"
        ],
        "notes": "",
        "id": "61ab827b3bf8f4bfabaa7aa9c05ae499"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一七",
        "preface": "",
        "paragraphs": [
            "快人一言，快马一鞭。",
            "停囚长智，十万八千。"
        ],
        "notes": "",
        "id": "597b285dbd2b57561210fa3d02ee1051"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一八",
        "preface": "",
        "paragraphs": [
            "乞儿拾得锡，暗地空宝惜。",
            "撞著明眼人，一文也不直。"
        ],
        "notes": "",
        "id": "0d16436a9974ac30f88a0da5edb67c61"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其一九",
        "preface": "",
        "paragraphs": [
            "见兔放鹰，因邪打正。",
            "脚未跨门，直须猛省。"
        ],
        "notes": "",
        "id": "20ab0303f388d0a052c56d657cc6f9c0"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二○",
        "preface": "",
        "paragraphs": [
            "三人证龟唤作鼈，哑子得梦向谁说。",
            "电光影里浪驱驰，踏破澄潭一轮月。"
        ],
        "notes": "",
        "id": "b3c1500fe5772dcfd102b74dfc06c83c"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二一",
        "preface": "",
        "paragraphs": [
            "一出一入，半合半开。",
            "羸鹤翘寒木，狂猿啸古台。",
            "要知奇特事，当甚破草鞋。"
        ],
        "notes": "",
        "id": "88434ac5a85422682a693a84bed22603"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二二",
        "preface": "",
        "paragraphs": [
            "入草亲寻草里人，重重有路掌中平。",
            "不遇大商空突晓，日高犹听打三更。"
        ],
        "notes": "",
        "id": "1c4fdbf1c8200424273b31892782605a"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二三",
        "preface": "",
        "paragraphs": [
            "问处分明答处亲，纵横有路惯反身。",
            "相如夺得连城璧，秦主安然致太平。"
        ],
        "notes": "",
        "id": "ce884a939d3274d4f5f1fe30f0ebae61"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二四",
        "preface": "",
        "paragraphs": [
            "南北山相对，东西有路分。",
            "不经场阵里，争见李将军。"
        ],
        "notes": "",
        "id": "23d509671d29ca5835de89587e94f865"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二五",
        "preface": "",
        "paragraphs": [
            "这僧掩耳偷铃，云山将错就错。",
            "若是碧眼胡儿，别有反身一著。"
        ],
        "notes": "",
        "id": "de49fed34ef339426875aaf94db1d3c4"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二六",
        "preface": "",
        "paragraphs": [
            "独向沧溟截众流，等闲舞棹掷金钩。",
            "白云不露烟波阔，横笛一声天地秋。"
        ],
        "notes": "",
        "id": "2efbea7d3d6b4557cad47e43b3acd284"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二七",
        "preface": "",
        "paragraphs": [
            "前箭犹轻后箭深，无限平人被陆沉。",
            "个里豁开天地眼，吹毛拈起任横行。"
        ],
        "notes": "",
        "id": "b9caa61af8c347eb78b6ee92487c2817"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二八",
        "preface": "",
        "paragraphs": [
            "掀翻海岳求知己，雪刃横身立太平。",
            "野老不知尧舜力，冬冬打鼓祭江神。"
        ],
        "notes": "",
        "id": "b0ac0af5be03ce4337d164abfe3963a0"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其二九",
        "preface": "",
        "paragraphs": [
            "电光影里，缁素区分。",
            "纤毫不犯，总教灭门。"
        ],
        "notes": "",
        "id": "14d9406d52d3f5e54c765c17be06f3d3"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其三○",
        "preface": "",
        "paragraphs": [
            "九曲那容眨眼看，操舟谁解别波澜。",
            "文殊曾展回天手，直得朝宗万派干。"
        ],
        "notes": "",
        "id": "5fa0871639c6d44a5915e948b9c4d48a"
    },
    {
        "author": "释安永",
        "dynasty": "宋",
        "type": "诗",
        "rhythmic": "",
        "title": "颂古三十一首  其三一",
        "preface": "",
        "paragraphs": [
            "击碎髑髅，敲出骨节。",
            "明眼人前，自彰丑拙。"
        ],
        "notes": "",
        "id": "060c46597e2d3062173780af7c779b5e"
    }
]