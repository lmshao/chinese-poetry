[
    {
        "author": "释长吉",
        "dynasty": "宋",
        "type": "诗",
        "rhythmic": "",
        "title": "赠台倅徐太博",
        "preface": "",
        "paragraphs": [
            "琼树耸芳蕤，灵根植仙圃。",
            "懿哲蕴英才，妙岁冲云路。",
            "曲台峻清秩，峨冠凛奇趣。",
            "霞城倅郡条，惠爱春荣布。",
            "心陂万顷澄，群物欣翔鹭。",
            "浮云摈繁虑，虚舟游太素。",
            "庾楼明月情，谢塘春草句。",
            "沙鸟下琴轩，江风起厅树。",
            "颙昂出俗操，益为时贤慕。",
            "异日柏梁游，渊云让孤步。"
        ],
        "notes": "",
        "id": "5cfe71b47a6c1e9fb014e5b7d1c22a20"
    },
    {
        "author": "释长吉",
        "dynasty": "宋",
        "type": "诗",
        "rhythmic": "",
        "title": "赠郡纠陈员外",
        "preface": "",
        "paragraphs": [
            "耿介蕴国器，兹焉纠郡纲。",
            "清规禀诗礼，华阀联簪裳。",
            "才刃挺铦利，心鉴涵辉光。",
            "盘错无以壅，奸邪固难藏。",
            "民冤积已雪，吏局清如霜。",
            "弹雀费明月，补履烦干将。",
            "火烈金益坚，雪深松愈苍。",
            "英声人驰骛，壮气方激昂。",
            "凝旒嗣洪业，百辟升贤良。",
            "孰知隠鹄志，即起摩天翔。"
        ],
        "notes": "",
        "id": "f9361317fd947dd1323b02eed2fd5756"
    },
    {
        "author": "释长吉",
        "dynasty": "宋",
        "type": "诗",
        "rhythmic": "",
        "title": "题清辉堂",
        "preface": "",
        "paragraphs": [
            "结庐江上栖，江云日为侣。",
            "江山相掩映，清辉满庭户。",
            "沙暝见归禽，潮回闻去橹。",
            "落景一帘风，残雪半江雨。",
            "中餐啜露葵，午坐烹茶乳。",
            "少室传花旨，南华齐物语。",
            "隠几赜渊源，篆香随玉麈。",
            "爱此坐忘归，东峰月华吐。"
        ],
        "notes": "",
        "id": "ea975e7189604ba3c567d801facd1e6f"
    },
    {
        "author": "释长吉",
        "dynasty": "宋",
        "type": "诗",
        "rhythmic": "",
        "title": "游栖霞宫",
        "preface": "",
        "paragraphs": [
            "龙虎丹砂炼已成，方瞳绿发僊骨轻。",
            "石床半醉海月冷，芝轩长啸天风清。",
            "时泛绿觥陪侠客，未骑赤鲤归蓬瀛。",
            "朝簪相访惜回驭，屡奏瑶琴太古声。"
        ],
        "notes": "",
        "id": "f8fe84fa3aef783db41fdb415378fc93"
    },
    {
        "author": "释长吉",
        "dynasty": "宋",
        "type": "诗",
        "rhythmic": "",
        "title": "桐柏崇道观",
        "preface": "",
        "paragraphs": [
            "太帝天坛渤澥连，金霞苍壁隔埃廛。",
            "蓬丘不断青禽位，仙仗时来白虎𫐌。",
            "星籥岂惟壶内景，桃花长媚洞中天。",
            "优游笑把洪崖袂，瞬息人间又几年。"
        ],
        "notes": "",
        "id": "d29edc07cac3928ae704f387f67f88a6"
    }
]