[
    {
        "author": "沈晦",
        "dynasty": "宋",
        "type": "诗",
        "rhythmic": "",
        "title": "题独秀山",
        "preface": "",
        "paragraphs": [
            "老鹤下遥天，昂昂在林表。",
            "霜毛临野人，逸气秋天杳。",
            "矫矫颜始安，不受冠带绕。",
            "清真自嵇阮，一醉万事了。",
            "读书空谷中，生刍白驹皎。",
            "长哦五君咏，极目送飞鸟。"
        ],
        "notes": "",
        "id": "80a7b9a44ad4dfc10eebe99489a794fd"
    },
    {
        "author": "沈晦",
        "dynasty": "宋",
        "type": "诗",
        "rhythmic": "",
        "title": "竹溪",
        "preface": "",
        "paragraphs": [
            "寒流穿清閟，支径入翠微。",
            "山深古木合，林静珍禽飞。",
            "居人本避世，游客亦忘机。",
            "归路晚烟暝，新月照柴扉。"
        ],
        "notes": "",
        "id": "d1274b6059061a74cbdc2b9d933c3f18"
    },
    {
        "author": "沈晦",
        "dynasty": "宋",
        "type": "诗",
        "rhythmic": "",
        "title": "游松阳百仞山",
        "preface": "",
        "paragraphs": [
            "山头白云如擘絮，竹鸡无声鸠唤妇。",
            "团团朝日在林梢，寒日梨花谿口路。",
            "一峰独秀横溪阴，青林倒影千丈深。",
            "上有白龙蛰幽洞，岁旱往往能为霖。",
            "如今寂寞空山里，古屋荒坛冷红紫。",
            "会看前度种花人，他年来作巢居子。"
        ],
        "notes": "",
        "id": "4e409be20534d38f291a6b79feef1b25"
    },
    {
        "author": "沈晦",
        "dynasty": "宋",
        "type": "诗",
        "rhythmic": "",
        "title": "竹山㟯岭",
        "preface": "",
        "paragraphs": [
            "九月乱山中，崎岖处处同。",
            "谿流因雨涨，木叶着霜红。",
            "人迹千岩绝，松声万壑空。",
            "寻幽自可问，不复欢途穷。"
        ],
        "notes": "",
        "id": "0d6ec176c0fc63e6639b0333284f9a6c"
    },
    {
        "author": "沈晦",
        "dynasty": "宋",
        "type": "诗",
        "rhythmic": "",
        "title": "松阳上方山居五首  其一",
        "preface": "",
        "paragraphs": [
            "月余树影穿窗入，雨过山泉遶舍鸣。",
            "野寺中宵人不睡，蒲团布衲悟无生。"
        ],
        "notes": "",
        "id": "de312d7aedb40dbef566c197ae61037a"
    },
    {
        "author": "沈晦",
        "dynasty": "宋",
        "type": "诗",
        "rhythmic": "",
        "title": "松阳上方山居五首  其二",
        "preface": "",
        "paragraphs": [
            "山中寒早野阴薄，惨惨黄昏欲雨时。",
            "市远无人与沽酒，地炉松火自烧梨。"
        ],
        "notes": "",
        "id": "69f0b09e5a8b39ac0d56ef318bac2b42"
    },
    {
        "author": "沈晦",
        "dynasty": "宋",
        "type": "诗",
        "rhythmic": "",
        "title": "松阳上方山居五首  其三",
        "preface": "",
        "paragraphs": [
            "天畔群峰一草亭，半溪烟雨花冥冥。",
            "老翁投老得此景，日与谿山同醉醒。"
        ],
        "notes": "",
        "id": "3367947dd82e26efd8cc42d636b9c66a"
    },
    {
        "author": "沈晦",
        "dynasty": "宋",
        "type": "诗",
        "rhythmic": "",
        "title": "松阳上方山居五首  其四",
        "preface": "",
        "paragraphs": [
            "此生真与世相忘，投老生涯寄上方。",
            "洗足关门枕书睡，连山松桧雨浪浪。"
        ],
        "notes": "",
        "id": "7a97a3b16a83b66f41c3e607719ec70f"
    },
    {
        "author": "沈晦",
        "dynasty": "宋",
        "type": "诗",
        "rhythmic": "",
        "title": "松阳上方山居五首  其五",
        "preface": "",
        "paragraphs": [
            "学道空山水月深，丹成初试马蹄金。",
            "犹余一勺丹泉水，洗尽人间名利心。"
        ],
        "notes": "",
        "id": "0679d53daaac92f8565ee1d5efe7d7d9"
    },
    {
        "author": "沈晦",
        "dynasty": "宋",
        "type": "诗",
        "rhythmic": "",
        "title": "侍先人游石桥",
        "preface": "",
        "paragraphs": [
            "一别台山四十年，石桥风景尚依然。",
            "慈颜不见身空老，感恨多如涧底泉。"
        ],
        "notes": "",
        "id": "3ec4e3a92e4e54b43f1fa6a4f2abee47"
    },
    {
        "author": "沈晦",
        "dynasty": "宋",
        "type": "诗",
        "rhythmic": "",
        "title": "留题紫岩寺  其一",
        "preface": "",
        "paragraphs": [
            "松岭枫冈势接连，梵宫危傍紫岩前。",
            "夜深钟磬敲清月，日暮楼台锁淡烟。",
            "大抵登临须有分，不因迁谪到无缘。",
            "一程已见佳山水，何惮东川路五千。"
        ],
        "notes": "",
        "id": "261742a5e2b3f631e86c063267951af4"
    },
    {
        "author": "沈晦",
        "dynasty": "宋",
        "type": "诗",
        "rhythmic": "",
        "title": "留题紫岩寺  其二",
        "preface": "",
        "paragraphs": [
            "为爱溪山著意寻，因行每每便登临。",
            "寒窗夜久陪僧话，一阵西风月满林。"
        ],
        "notes": "",
        "id": "c64c90617d7415ebb3c7e935d4f8a9dc"
    },
    {
        "author": "沈晦",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "五岭炎蒸地，从来着逐臣。"
        ],
        "notes": "",
        "id": "b5b91efa4add7103a1c396e9489a1226"
    }
]