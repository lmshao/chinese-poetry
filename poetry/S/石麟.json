[
    {
        "author": "石麟",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "日暖唐宫绣，云绚鲁台观。",
            "九叶仙茅方茂，瑞气霭中山。",
            "逸老堂前戏彩，新抱玄孙弥月，红字写眉间。",
            "八十庆公寿，添撇更成千。",
            "寿中星，人中杰，酒中仙。",
            "功名富贵，事业分付子孙贤。",
            "赢得濠梁真乐，剩有陶园佳趣，杖屦日安闲。",
            "第恐非熊兆，好事逼新年。"
        ],
        "notes": "",
        "id": "db6e0bdd2b778a6468fb3cb87c3687c0"
    },
    {
        "author": "石麟",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "九叶仙茅秀，旬浃一阳生。",
            "中山瑞气和暖，融作玉壶春。",
            "昨夜洪临跨鹤，翌早绿华骖凤，今日岳生申。",
            "须信神仙侣，引从降蓬瀛。",
            "文中虎，寿中鹤，酒中鲸。",
            "一门盛事相继，桥梓奋鹏程。",
            "应羡华堂燕处，许大规摹涵养，大器晚方成。",
            "醒后宫花句，伫看赋琼林。"
        ],
        "notes": "",
        "id": "937584b9e4734b36b40d91f4921f5174"
    },
    {
        "author": "石麟",
        "dynasty": "宋",
        "type": "词",
        "rhythmic": "贺新凉・贺新郎",
        "title": "",
        "preface": "",
        "paragraphs": [
            "一骑飞来速。",
            "报平山、将颁凤检，宠分符竹。",
            "自是平淮勋名在，姓字屏风纪录。",
            "正欲革、潢池风俗。",
            "古括久思贤太守，待东山、一起苍生福。",
            "唐李段，追芳躅。",
            "横舟竹下凭青鹿。",
            "庆生朝、称觞蔼蔼，履珠簪玉。",
            "争奈回溪民望切，计日带牛佩犊。",
            "便合早、秣驺脂毂。",
            "圣眷处公犹未惬，俟朱幡、才下锋车趣。",
            "符已兆，台星六。"
        ],
        "notes": "",
        "id": "ce73e1a997eab49365b158e27df5cf36"
    },
    {
        "author": "石麟",
        "dynasty": "宋",
        "type": "词",
        "rhythmic": "金缕词・贺新郎",
        "title": "",
        "preface": "",
        "paragraphs": [
            "欲上南楼寿。",
            "记当年、祥占玉燕。",
            "一阳生候。",
            "今数书云犹七日，宫线未添刺绣。",
            "便草就、寿词盈袖。",
            "合捧金荷称鹤算，想华堂、剩醉眉春酒。",
            "惭斐句，为觞侑。",
            "功名八稚年方少。",
            "自归来、陶庐蒋径，菊松为友。",
            "轩筑易安栽花药，不坠家声五柳。",
            "况满砌、芝兰争秀。",
            "岁岁斑斓衣戏处，老人星、一点辉南斗。",
            "顾对此，共长久。"
        ],
        "notes": "",
        "id": "2c1502eb5ad665657b9fe4735c8c2e6b"
    },
    {
        "author": "石麟",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "欲寿中山不老仙。",
            "寿词更拟办千篇。",
            "九蓂日秀尧阶地，五色云祥鲁观天。",
            "吟逸老，醉逃禅。",
            "香传丹桂子孙贤。",
            "莫言大器韬藏久，犹是梁魁擢第年。"
        ],
        "notes": "",
        "id": "2af3f2937ce4dedc159c205f625be48d"
    }
]