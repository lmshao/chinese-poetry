[
    {
        "author": "宋华",
        "dynasty": "唐",
        "type": "诗",
        "rhythmic": "",
        "title": "蝉鸣一篇五章 一",
        "preface": "",
        "paragraphs": [
            "蝉其鸣矣，于彼疎桐。",
            "庇影容迹，何所不容。",
            "嘒嘒其长，永托于风。",
            "未见君子，我心仲仲。",
            "既见君子，乐且有融。"
        ],
        "notes": "",
        "id": "d30c8e8adc6546a6c958c2cc5376a060"
    },
    {
        "author": "宋华",
        "dynasty": "唐",
        "type": "诗",
        "rhythmic": "",
        "title": "蝉鸣一篇五章 二",
        "preface": "",
        "paragraphs": [
            "彼蝉鸣矣，于林之表。",
            "含风饮露，以乐吾道。",
            "有怀载迁，伊谁云保。",
            "未见君子，我心悄悄。",
            "既见君子，披豁予抱。"
        ],
        "notes": "",
        "id": "77b425af74928d189825fcf24a3eb0ad"
    },
    {
        "author": "宋华",
        "dynasty": "唐",
        "type": "诗",
        "rhythmic": "",
        "title": "蝉鸣一篇五章 三",
        "preface": "",
        "paragraphs": [
            "蝉鸣蝉鸣，幽畅乎而。",
            "肃肃尔庭，远近凉飔。",
            "言赴高柳，丛篁间之。",
            "思而不见，如渴如饥。",
            "亦既觏止，我心则夷。"
        ],
        "notes": "",
        "id": "f1eab0faec58982759495297126c9611"
    },
    {
        "author": "宋华",
        "dynasty": "唐",
        "type": "诗",
        "rhythmic": "",
        "title": "蝉鸣一篇五章 四",
        "preface": "",
        "paragraphs": [
            "蝉鸣伊何，时运未与。",
            "匪叹秋徂，怨斯路阻。",
            "愿言莫从，郁悒谁语。",
            "君子至止，慰我延伫。",
            "何斯违斯，倏尔遐举。"
        ],
        "notes": "",
        "id": "e2030a58b2497085fed993816dc300a9"
    },
    {
        "author": "宋华",
        "dynasty": "唐",
        "type": "诗",
        "rhythmic": "",
        "title": "蝉鸣一篇五章 五",
        "preface": "",
        "paragraphs": [
            "岁之秋深，蝉其夕吟。",
            "披衣轩除，萧萧风林。",
            "我友来斯，言告离衿。",
            "何以叙怀，临水鸣琴。",
            "何以赠言，委顺浮沈。"
        ],
        "notes": "",
        "id": "334a2b9da66d112cd96a5a6ceb3da469"
    }
]