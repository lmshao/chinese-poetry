[
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "次韵答李孟达通判索鄙诗",
        "preface": "",
        "paragraphs": [
            "删后无诗亦可忧，人言赋者古诗流。",
            "欲闻正始今安在，须向先秦以上求。",
            "玄酒大羹存至味，子虚亡是谩相酬。",
            "万人丛里谁人晓，独有夫君暗点头。"
        ],
        "notes": "",
        "id": "9314ffcac7d865b90113b75450b8e61c"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "和黄叔万游西湖韵",
        "preface": "",
        "paragraphs": [
            "城西去天才尺五，溯游从之不修阻。",
            "西湖春水涨旧痕，葡萄盎盎浮春醑。",
            "鱼成队阵影虚游，禽呼友朋声乐与。",
            "船行是处有佳趣，芳草和烟迷断浦。",
            "小桥曲径通深幽，疑在阆风与玄圃。",
            "花飞犹有半粧在，柳长尚作画眉妩。",
            "酒中之仙仅八人，把杯谁是湖山主。",
            "楼台倒影俯清漪，密树摇风翠交舞。",
            "妙处政自落笔难，安得君房妙言语。",
            "只将剧饮饯残春，一醉忘形到尔汝。",
            "黄香可人招不来，云烟落纸英词吐。",
            "三年与君巴峡游，至今诗名播西土。",
            "金华不生有嫡孙，一时纸贵人争覩。",
            "维莫之春作兹游，绝忆苏仙赋东武。",
            "从今风月三千篇，要扫冰溪九万楮。",
            "芰荷立水更重游，当戒行厨治尊俎。"
        ],
        "notes": "",
        "id": "89681155f615995674cd160eaebfe272"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "游西湖用中字韵呈直院高舍人",
        "preface": "",
        "paragraphs": [
            "制兼内外文章伯，远过当年高侍中。",
            "运笔不停池水黑，举觞未厌酒珠红。",
            "泛舟但仰膺门峻，登岘夫何湛辈同。",
            "傥以言诗许商赐，诗工宁复恨人穷。"
        ],
        "notes": "",
        "id": "41662dc6d0a7a0e5d10a32f035d1a809"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "题归州黄教授鲁斋",
        "preface": "",
        "paragraphs": [
            "鲁斋居士自忘机，丈席凝尘日下帷。",
            "甫也犹为老宾客，参乎独得道精微。",
            "奏篇已草三千牍，大厦当求四十围。",
            "行矣道山邻日月，未容巴蜀久相依。"
        ],
        "notes": "",
        "id": "a9ac4d23f7e805ccccb85dde9786f74b"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "山斋诗",
        "preface": "",
        "paragraphs": [
            "置之一壑谢鲲像，画入三峰潘阆图。",
            "二子居山真得趣，山斋曾为写真无。"
        ],
        "notes": "",
        "id": "1535f02b4579a57d9dfbe7ee85ad181c"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "俞舜俞作墨梅八轴皆取古人诗句请余赋之",
        "preface": "",
        "paragraphs": [
            "天生万物俱森罗，诗人于梅诗独多。",
            "不言成蹊桃与李，何敢当此不类歌。",
            "由来画中有新诗，俞君造次以笔追。",
            "浑然莫知诗画异，手与心犹不自知。",
            "红杏花开惊羯鼓，虞美草认歌声舞。",
            "笔能招此玉梅梦，花非解语如欲语。",
            "我生身世两茫茫，独与此花交分长。",
            "书窗有月半弄影，山驿无风远有香。",
            "溪流落英送我别，谁念孤芳增皎洁。",
            "此时我有万斛愁，吹断参差山石裂。",
            "吴霜忽点双鬓华，故人各在天一涯。",
            "南望一枝书断绝，临风不复三叹嗟。",
            "天花何曾著禅定，百忧炼心澄古井。",
            "世有铁心石肠人，举似我诗应首肯。"
        ],
        "notes": "",
        "id": "a5ca18da0b540e4ed2b2a44eefef2867"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "昭君村",
        "preface": "",
        "paragraphs": [
            "黄沙漫空天一色，漠北阴山断行迹。",
            "明妃辞汉适单于，委骨胡沙无来日。",
            "心事欲向琵琶传，天荒地老何人识。",
            "胡鴈经年去会还，汉月几夜圆复缺。",
            "鴈飞那解寄音尘，月明不管人愁绝。",
            "冢上千年不改青，怨入边风与羌笛。",
            "谁为君王设此谋，纵杀画工果何益。",
            "至今犹使昭君村，有女炙面殊不惜。",
            "汉已无策唐效之，公主沦弃豺狼域。",
            "何不设备御狂胡，人言仲舒计已疏。",
            "不以女色媚穹庐，圣宋之德千古无。"
        ],
        "notes": "",
        "id": "93ca213115438e3a46ba319d8c7c26a5"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "杏花村",
        "preface": "",
        "paragraphs": [
            "杏破繁枝春意閙，牙盘堆实荐时新。",
            "仙家种此应知味，试问庐山姓董人。"
        ],
        "notes": "",
        "id": "925cc5202c731efe45096ed2069b1f59"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "爱民堂为涪陵卢使君题",
        "preface": "",
        "paragraphs": [
            "我来盛山郡，从公岁及朞。",
            "公之字鳏寡，乳保于婴儿。",
            "公去再改岁，所去尤见思。",
            "至今盛山民，敬奉卢公祠。",
            "借留既不遂，涪江移州麾。",
            "两地虽少异，所爱则均施。",
            "去秋少城役，与公同试闱。",
            "把臂道畴昔，耿耿青灯期。",
            "对床风雨夜，夜语惊闻鸡。",
            "日有文字乐，唱酬多新诗。",
            "讫事遍游览，扁舟更同归。",
            "涪陵五日留，民物何熙熙。",
            "道中行歌者，拍手童稚嬉。",
            "终岁闾里间，不闻吏卒追。",
            "皆曰贤太守，父母其忍欺。",
            "政成多休暇，百废举无遗。",
            "美哉轮奂新，有堂崇故基。",
            "名堂形至意，爱民真天资。",
            "同时王别驾，誉处出一辞。",
            "醉余书牓字，银钩照江湄。",
            "有客涪陵来，称颂世所稀。",
            "坐想觞咏乐，形留而神驰。",
            "愿同邹湛辈，记名千载垂。",
            "惟公甚盛德，岂待于发挥。",
            "当闻卜式语，治民适其宜。",
            "辟如牧羊者，败群当去之。",
            "雪霜与雨露，天以成四时。",
            "威克与刚克，要不伤于慈。",
            "公蕴经纶妙，未易坐井窥。",
            "因诗赞一二，以诏来者知。"
        ],
        "notes": "",
        "id": "9e23159ae5804859fe1acb39ce3a6998"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "友善堂为张以道题",
        "preface": "",
        "paragraphs": [
            "上士与下士，多闻或寡闻。",
            "子诚能尚友，我亦叹离群。",
            "磨琢功当进，金兰志不分。",
            "孝标何所见，但广绝交文。"
        ],
        "notes": "",
        "id": "ae693bad5bfdcc306e7af01544c1143f"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "送直阁刘郎中知平江府",
        "preface": "",
        "paragraphs": [
            "星郎星使两俱优，三辅黄图帝选侯。",
            "万里登瀛超弱水，一轮有月照苏州。",
            "刀飞雪缕夸鲈鲙，云作奇峰簇虎丘。",
            "太守能书传宝帖，洞庭应寄橘千头。"
        ],
        "notes": "",
        "id": "f9208e31b91b67160f3daaa4a8b669ec"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "送洪内翰知太平府",
        "preface": "",
        "paragraphs": [
            "文章有正派，此派公独传。",
            "中绝仅如线，鸾胶真续弦。",
            "自有科举累，吾道几弃捐。",
            "相挻入茫昧，一律争谈玄。",
            "谁洗新学肠，少愈自圣颠。",
            "斯文日琢丧，未丧关诸天。",
            "上帝实惠顾，为时生此贤。",
            "高文破崖岸，天地发大全。",
            "论事似陆贽，实录如史迁。",
            "绪余寄吟咏，直追风雅篇。",
            "根本于丘轲，道德其渊源。",
            "如奏清庙瑟，三叹遗音存。",
            "如闻阳春曲，和者奚寡焉。",
            "公昔在西掖，丝纶代王言。",
            "胥吏俱腕脱，思涌惊飞泉。",
            "玉堂久挥翰，夜席屡为前。",
            "禁中得颇牧，可但词采专。",
            "草书招赞普，传檄定幽燕。",
            "欲清塞北尘，自许素志坚。",
            "经纶天下手，绘像期凌烟。",
            "异论忽矛盾，去国何翩然。",
            "申伯宣辅相，有时于蕃宣。",
            "帆锦落天东，寒色与江连。",
            "雪意聚忽散，鴈字整复偏。",
            "行行采石江，斗酒酹谪僊。",
            "古来文士贵，宠数极异恩。",
            "金井沃醉面，落笔动至尊。",
            "愿言投谮者，以雪千载冤。",
            "伟哉扶靴气，宁复事拘挛。",
            "异世傥同调，一系五湖船。"
        ],
        "notes": "",
        "id": "da61a446d0e70173da2df667408f16f8"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "上章帅侍郎  其一",
        "preface": "",
        "paragraphs": [
            "太平之兆从西起，西方人兮独宏伟。",
            "中兴三相西蜀英，魏雍沂国封鼎峙。",
            "得君之专不约同，应龙翔云鱼有水。",
            "大勋将集自有时，时望今归章夫子。",
            "岷峨英气蟠千年，十年鬰蟠一朝启。",
            "固应世命生大材，天下重轻之所系。",
            "六鼇不动海岳崇，八柱檠天穹窿倚。"
        ],
        "notes": "",
        "id": "830711d2557c6c248240b0d1c453aacf"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "上章帅侍郎  其二",
        "preface": "",
        "paragraphs": [
            "寿皇燕翼贻孙谋，寘公从橐良有以。",
            "龙蟠虎踞帝王都，居守重任不轻畀。",
            "神州陆沉五终星，有雠未复己三世。",
            "经营江表诚急先，移镇上流实隆委。",
            "议和但苟朝夕安，岁输金缯殊未已。",
            "无事坐养百万师，所虑民贫财益匮。",
            "胡雏何知蓄狂谋，天其启我或在此。",
            "荆州昔号用武国，曹瞒落笔惊刘备。",
            "况今吴蜀势连衡，乘时振槁悉披靡。",
            "料人当要知料己，上策由来当自治。",
            "实边至计耕与桑，祖逖未可成败议。",
            "祖宗德泽在遗黎，中原自有壶浆至。",
            "我公恩信结人深，岂独长城贤万里。",
            "尝闻机会不容发，尚父宵征奚暇寐。",
            "诸葛手握将相权，愿改吾短不自恃。",
            "其心休休能有容，即是古人勋业地。",
            "往时韩富屡守藩，以养威望须历试。",
            "一旦大用无间言，列圣用人有深意。",
            "虽然五大不在边，端委面槐乃公位。",
            "玄龄如晦不言功，持效于君兼众美。",
            "大江之西有癯儒，半生混迹渔樵里。",
            "兵书一箧老无功，耿耿但余忧国泪。",
            "一官漫仕不疗饥，五斗折腰安敢耻。",
            "沮漳时倚仲宣楼，往事成尘谁复纪。",
            "此生幸识元紫芝，今为晏御尤自喜。",
            "冯驩欲歌归来乎，绕朝有策不用耳。",
            "函关请封一丸泥，赞普可招尺书纸。",
            "我思古人不可见，空对孤灯慕青史。",
            "公能挈之于沉渊，犹拟楯墨书檄字。",
            "举似孙郎帐下儿，或能道人意中事。"
        ],
        "notes": "",
        "id": "3036d6edd5ab40cc4832e1f470cdaa1e"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "上扬州钱帅",
        "preface": "",
        "paragraphs": [
            "名世半千推硕德，淮南第一是扬州。",
            "一尘不动边民乐，知有威声慑虏酋。",
            "人谓儒生将略疏，世人元未识真儒。",
            "天下武夫俱夺气，钱公赤手缚於菟。",
            "丰水有芑岂不仕，论者以为数世仁。",
            "寿皇所以遗嗣圣，如此真材有几人。",
            "夷虏久知唐李揆，近闻松漠抗毡车。",
            "虏在目中余事耳，不烦遥度扫穹庐。",
            "天津桥上骑馿客，儒者知兵似晋公。",
            "五大在边非所称，谋谟合在庙堂中。",
            "春风十里杨花路，天下花中独有琼。",
            "樽俎折冲多胜赏，一时纸贵有诗声。",
            "淮南好客词人盛，风雅而来大小山。",
            "旧客尚余枚叟在，秋风零落鬓毛班。",
            "联名鴈塔终呈再，讨贼螺川又几年。",
            "范叔一寒今若此，绨袍或有故人怜。",
            "少陵去阆依严郑，彭泽还家太守贤。",
            "北道主人天下士，何须羞涩问囊钱。",
            "万事消磨独有诗，人言此派在江西。",
            "所期诵句百僚上，佳士由来经品题。"
        ],
        "notes": "",
        "id": "24ed03342d3ec0403567deded8282dec"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "又代上张帅太尉",
        "preface": "",
        "paragraphs": [
            "三杰人材有重轻，子房呼字不呼名。",
            "天授家传此韬略，固应堂上有奇兵。",
            "方虎成功张仲在，惟忠与孝一心纯。",
            "英姿鹦鹉洲前见，异日麒麟合上人。",
            "挟纩皆由一语温，吮疽效命亦前闻。",
            "听得武昌军士说，张家军比岳家军。",
            "元颜辛巳寇边日，十骑能收唐邓州。",
            "奈何养兵一百万，岁以金缯遗虏囚。",
            "春秋尚复九世雠，和议于今六十秋。",
            "诸将宁无持禄念，将军必不为身谋。"
        ],
        "notes": "",
        "id": "4123a86c64f5617998031dcd4142d087"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "三月晦日即席和章帅侍郎",
        "preface": "",
        "paragraphs": [
            "玉帐清无一点尘，浃旬休暇乐延宾。",
            "二天共醉千钟酒，三月惟余一日春。",
            "风急鸟雏犹唤友，雨晴燕子也留人。",
            "骊珠八七盈怀袖，归去行囊喜不贫。"
        ],
        "notes": "",
        "id": "a54798241780e6c31ef142c73890ec04"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "和阎帅侍郎见寄",
        "preface": "",
        "paragraphs": [
            "全荆百万兵屯云，甲光耀日争晶荧。",
            "中有诗书礼乐帅，声色不动今孔明。",
            "幕府昼闲多啸咏，风流文采被诸生。",
            "嗟予入蜀四载久，恨未得承謦欬声。",
            "今为属县方托迹，似闻号召将朝京。",
            "荆州一纸贤十部，字画飞动诗语清。",
            "居然二妙到蔀屋，再拜庄诵心已倾。",
            "忆昔锦城秋月里，张侯更迭赋歌行。",
            "人生聚散不可料，如月圆缺与阴晴。",
            "岂期斐章辱赐和，骊珠宝璐箧笥盈。",
            "傥因徐辟见孟子，有志未就公其成。"
        ],
        "notes": "",
        "id": "9a86bc9138d4b69a6ffcc037cfa8b8fe"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "次瞿塘寄呈杨帅",
        "preface": "",
        "paragraphs": [
            "转柁边楼隔夕阳，竹枝歌断送飞航。",
            "敢同计事追韩信，每辱扬鞭问葛彊。",
            "鴈影入江三峡冷，猿音呼月五更长。",
            "功名岁晚貂裘弊，归鬓应怜已点霜。"
        ],
        "notes": "",
        "id": "5a937bf33a3adae84d3006c60e428b41"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "送阁学袁尚书帅蜀分得云字韵",
        "preface": "",
        "paragraphs": [
            "秋郊时出祖，秋尽不余分。",
            "西湖贮秋色，护日浮轻云。",
            "煌煌元戎乘，行旃驻河𣸣。",
            "璧水官僚多，飞盖凝祥氛。",
            "坐间皆诗流，觞咏更纷纭。",
            "司成风骚将，诗坛推冠军。",
            "分韵召众作，号令听鼓鼖。",
            "古诗重送别，今当超前闻。",
            "伟哉益州牧，学奥穷典坟。",
            "知略辏上前，一洗凡马群。",
            "久著侍臣冠，献纳趋朝昕。",
            "全蜀谋帅重，临遣上意勤。",
            "惟先抚摩术，可策恢复勋。",
            "大雠竟未复，以周事夷獯。",
            "蜀民贫已甚，苛取犹丝棼。",
            "公施活国手，如拯溺救焚。",
            "未省锦城乐，侈靡徒纷纷。",
            "行看清献归，以道佐吾君。",
            "百壶致饮饯，宁复惜醉醺。",
            "蜀都虽可赋，于公何足云。",
            "诸葛有盛心，独得之河汾。",
            "赠言吾岂敢，此意渺无垠。",
            "抑使后来者，有感于斯文。"
        ],
        "notes": "",
        "id": "e3af2f05946dc30bb03916177d93187c"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "送杨侍郎帅江陵  其一",
        "preface": "",
        "paragraphs": [
            "王眷勤三接，儒流见一真。",
            "维申柔且直，于尹学焉臣。",
            "玉铉当调化，金城要得人。",
            "行看司马相，端委静边尘。"
        ],
        "notes": "",
        "id": "3add3f257dce9e933504ccf3f4eb970f"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "送杨侍郎帅江陵  其二",
        "preface": "",
        "paragraphs": [
            "蜀道登门日，于今十五秋。",
            "恩勤怀荐祢，飘泊久依刘。",
            "兹辍中台望，将宽北顾忧。",
            "望之多献纳，有欲为王留。"
        ],
        "notes": "",
        "id": "880b77a1ba2fb2f4d11a3d15b960981f"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "送合学袁尚书帅蜀  其一",
        "preface": "",
        "paragraphs": [
            "平章西事久仪图，朝有佥言帝曰俞。",
            "竟识向来袁彦道，无忧今有管夷吾。",
            "汉中席卷三秦定，卞子功成两虎俱。",
            "根本所先能用蜀，况乘兴运即擒胡。",
            "蜀备三边北最多，西南未易便包戈。",
            "嗟哉作俑茶盐酒，久矣疲民战守和。",
            "筑室道谋须勇决，养鱼沸鼎益烦苛。",
            "归来便把中书笔，留与儿童日咏歌。"
        ],
        "notes": "",
        "id": "7bc11d453e2f8b390a4454fba222e9fc"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "送合学袁尚书帅蜀  其二",
        "preface": "",
        "paragraphs": [
            "兵书一箧老空休，尚记当年寓益州。",
            "扪虱盖尝谈世事，鲙鲈聊复寄扁舟。",
            "我方泥饮夸严尹，公喜逢时过武侯。",
            "作此短歌怀感遇，运斤班郢独包羞。"
        ],
        "notes": "",
        "id": "cf9661db349a6d4e56a9db8a12bad0d9"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "送杨寺丞浑父帅安康",
        "preface": "",
        "paragraphs": [
            "杨子声名鹤在阴，诗书作帅有谋深。",
            "开关入洛平如掌，击楫中流酬此心。",
            "胡运只今那得久，齐疆指日自归侵。",
            "君当草奏摅忠愤，所领州名力去金。"
        ],
        "notes": "",
        "id": "02e8bd1a2fbcee0593077d094aa61318"
    },
    {
        "author": "沈继祖",
        "dynasty": "宋",
        "type": "诗",
        "rhythmic": "",
        "title": "寄题新昌簿厅绿阴亭",
        "preface": "",
        "paragraphs": [
            "洛下追收黄耳信，林间闻创绿阴亭。",
            "千章古树虚帘接，四月清风羽扇停。",
            "兄弟头颅时感叹，江湖岁月久飘零。",
            "对床夜话知他日，幽赏如何得细听。"
        ],
        "notes": "",
        "id": "83388fc19995685012e86d4806a2b003"
    }
]