[
    {
        "author": "释道常",
        "dynasty": "宋",
        "type": "诗",
        "rhythmic": "",
        "title": "溅玉亭",
        "preface": "",
        "paragraphs": [
            "我名溅玉亭，五字仍一扫。",
            "苍崖立积铁，悬瀑翻轻缟。",
            "霏霏冰奁倾，粲粲玉匣倒。",
            "殷勤点翠竹，散漫沾芳草。",
            "喧轰雷霆怒，澒洞金石考。",
            "直疑青山严，顿失赵盾杲。",
            "飞帘吹不断，接影照逾皓。",
            "初非智巧成，端自神物造。",
            "凭栏熟自听，归来想怀抱。",
            "拂除朱丝弦，写之流水操。"
        ],
        "notes": "",
        "id": "f1e3e0c4421151c77420902c152dd33b"
    },
    {
        "author": "释道常",
        "dynasty": "宋",
        "type": "诗",
        "rhythmic": "",
        "title": "岩豅寺",
        "preface": "",
        "paragraphs": [
            "女娲补天天不疏，精卫填海海欲枯。",
            "留余乱石龙下蛰，结兹古洞神中刳。",
            "三冬温温等毡帐，六月凛凛同冰壶。",
            "致身岩壑真胜地，寓目尘寰皆畏途。"
        ],
        "notes": "",
        "id": "74b0b57b89a407b8b266e2c5790104eb"
    }
]