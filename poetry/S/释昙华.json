[
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其一",
        "preface": "",
        "paragraphs": [
            "大道只在目前，要且目前难覩。",
            "欲识大道真体，不离声色言语。"
        ],
        "notes": "",
        "id": "e2e8cc74dd55a60edc195f45d6b02a88"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其二",
        "preface": "",
        "paragraphs": [
            "九年面壁，坏却东土儿孙。",
            "只履西归，钝置黄面老子。"
        ],
        "notes": "",
        "id": "1bdc399dfbac304b54cfe7df285adae9"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其三",
        "preface": "",
        "paragraphs": [
            "黄蘗老婆，大愚饶舌。",
            "佛法无多子，正眼瞎馿灭。",
            "妙严突出拄杖，三人证龟成鼈。",
            "拄杖子，善甄别。",
            "硬却脊梁，莫教漏泄。",
            "观音菩萨将钱买胡餠，放下却是一块生铁。"
        ],
        "notes": "",
        "id": "ebe6b242de3de29865217bbd1906900e"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其四",
        "preface": "",
        "paragraphs": [
            "大丈夫，须猛烈。",
            "打破从前伎俩，直下斩钉截铁。",
            "拈却佛祖机，拔却系馿橛。",
            "岂不见睦州为人太亲切，拶得云门脚折。",
            "后来儿孙不辨端倪，却向推门处辨别。",
            "若也恁么参禅，馿年未得休歇。",
            "妙严不惜眉毛，与你当头拈出。",
            "南赡部洲人，常在北鬰单越。"
        ],
        "notes": "",
        "id": "9291f3a31421dbc5fcbf32fa41d11de2"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其五",
        "preface": "",
        "paragraphs": [
            "簸箕有唇，米跳不出，天下衲僧赤肐𩪸。",
            "更须拨转上头关，十方世界黑似漆。"
        ],
        "notes": "",
        "id": "eb0656d4ec416527b599757377185ca5"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其六",
        "preface": "",
        "paragraphs": [
            "百草头上，罢却干戈。",
            "万仞峰前，纵横游戏。",
            "暗嗟鲁祖面壁，一味祇贪瞌睡。",
            "翻笑睦州见僧，与我提一桶水。"
        ],
        "notes": "",
        "id": "41f280f958175eec0161b40a21342a21"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其七",
        "preface": "",
        "paragraphs": [
            "九九九，释迦老子不知有。",
            "翻转面皮，伸出毛手，握金刚锤碎窠臼。",
            "突出无位真人，一一面南看北斗。"
        ],
        "notes": "",
        "id": "2f00195a09ed23153d4ddb503c553a7c"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其八",
        "preface": "",
        "paragraphs": [
            "千溪水冷，万壑云寒。",
            "无位真人干屎橛，金刚宝劒破牢关。",
            "多年历日最灵验，百尺竿头子细看。",
            "瞎却眼，哑却口，无孔铁锤成队走。"
        ],
        "notes": "",
        "id": "02beb08fe0598266c7750a0771172719"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其九",
        "preface": "",
        "paragraphs": [
            "云门露，猛如虎。",
            "达磨师，不是祖。",
            "岂不见盐官老须弥为槌，虚空为鼓。",
            "又不见禾山老解打鼓。",
            "休莽卤，甜瓜彻蒂甜，苦瓠连根苦。"
        ],
        "notes": "",
        "id": "a638b33b0a5fe233aa4240abd7ac6304"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其一○",
        "preface": "",
        "paragraphs": [
            "少室峰前，漆桶话堕。",
            "曹溪路上，赚杀阇梨。"
        ],
        "notes": "",
        "id": "7fcfbf6996b100912f4667bdb111d324"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其一一",
        "preface": "",
        "paragraphs": [
            "德章老瞎秃，从来没滋味。",
            "拈得口，失却鼻。",
            "三更二点唱巴歌，无端惊起梵王睡。"
        ],
        "notes": "",
        "id": "433b1473f710c033c62a50e2562b9967"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其一二",
        "preface": "",
        "paragraphs": [
            "虚空为鼓，须弥为槌。",
            "要打便打，莫问是谁。"
        ],
        "notes": "",
        "id": "5a662a9d3e45f47b02dc4c1c1c0b60a3"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其一三",
        "preface": "",
        "paragraphs": [
            "始从鹿野苑，终至跋提河。",
            "用尽自己心，笑破他人口。"
        ],
        "notes": "",
        "id": "70c9038c9971717d6d5dc8cf14d776d3"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其一四",
        "preface": "",
        "paragraphs": [
            "文殊据虎头，山僧取虎尾。",
            "中间诸菩萨，随列生欢喜。"
        ],
        "notes": "",
        "id": "cfea1e793f96900c20ef532575a4490e"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其一五",
        "preface": "",
        "paragraphs": [
            "蜻蜓许是好蜻蜓，飞来飞去不曾停。",
            "被我捉来摘却两边翼，恰似一枚大铁钉。"
        ],
        "notes": "",
        "id": "5baeae34add0d7cf63847f8ef79ef3d1"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其一六",
        "preface": "",
        "paragraphs": [
            "药山道头，云岩知尾。",
            "虽然头尾相称，要且不知羞耻。"
        ],
        "notes": "",
        "id": "15cf7d72bafc60636fdda0d42cd86735"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其一七",
        "preface": "",
        "paragraphs": [
            "天清地宁，时康道泰。",
            "摩醯正眼洞明，肘后灵符光彩。"
        ],
        "notes": "",
        "id": "5f4d8a496e89843d325ca28fcb7aa17b"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其一八",
        "preface": "",
        "paragraphs": [
            "现成公案，百匝千重。",
            "峻如崄崖，平如镜面。",
            "执之失度，必入邪路。",
            "放之自然，体无去住。"
        ],
        "notes": "",
        "id": "e55749bea5e3c6a7c2a488772f59af67"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其一九",
        "preface": "",
        "paragraphs": [
            "雪子落纷纷，乌盆变白盆。",
            "忽然日头出，依旧是乌盆。"
        ],
        "notes": "",
        "id": "da4698f298eb3bf49de990748a86aa56"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其二○",
        "preface": "",
        "paragraphs": [
            "若作一句商量，吃粥吃饭阿谁不会。",
            "不作一句商量，屎坑里虫子笑杀阇梨。"
        ],
        "notes": "",
        "id": "42fc494455ec1e52160cefa388786d2b"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其二一",
        "preface": "",
        "paragraphs": [
            "跛脚云门言打杀，达之居士示全身。",
            "当阳出格无多子，报佛深恩只两人。"
        ],
        "notes": "",
        "id": "508ba6412b71e007fc04b3ebeed1289a"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其二二",
        "preface": "",
        "paragraphs": [
            "去时冒雨连宵去，回来带水又拖泥。",
            "自怪一生无定力，寻常多被业风吹。"
        ],
        "notes": "",
        "id": "3142b312cc2b760a080b97dcfbd2c080"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其二三",
        "preface": "",
        "paragraphs": [
            "心自本来心，本心非有法。",
            "有法有本心，非心非本法。"
        ],
        "notes": "",
        "id": "b87dc59c75ea0259210977e97af35251"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其二四",
        "preface": "",
        "paragraphs": [
            "五月五日端午节，好事当阳难掩塞。",
            "归宗突出拄杖头，闲神野鬼俱消灭。",
            "俱消灭，砌下寒泉忽倒流，岭上白云不敢白。"
        ],
        "notes": "",
        "id": "3686fef456c2135ce478d7ae18ad6c74"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其二五",
        "preface": "",
        "paragraphs": [
            "弥勒真弥勒，分身千百亿。",
            "时时示时人，时人俱不识。"
        ],
        "notes": "",
        "id": "faabb8cb3bd9aef61a776714b45a3879"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其二六",
        "preface": "",
        "paragraphs": [
            "佛祖正印，衲僧藞苴。",
            "有眼如盲，有口如哑。",
            "更问如何，可知礼也。"
        ],
        "notes": "",
        "id": "10f31658c83696155b9845c1240b22ff"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其二七",
        "preface": "",
        "paragraphs": [
            "苦苦，苦中苦，乐中苦，谁道黄金如粪土。",
            "象骨老师曾辊毬，秘魔扠下捉老鼠。"
        ],
        "notes": "",
        "id": "94c553af79a874e454f93ff9a6516d68"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其二八",
        "preface": "",
        "paragraphs": [
            "大道无方所，从容寰海间。",
            "几思归隠处，安乐在庐山。"
        ],
        "notes": "",
        "id": "d8e6bc89911cd729c2c644d44c41f1df"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其二九",
        "preface": "",
        "paragraphs": [
            "黄面老人干屎橛，参随一火烂泥团。",
            "心肝肠胃皆条直，蔬饭茶花照胆寒。",
            "佛法虽然未梦见，神通却许入云端。",
            "应须痛念归宗寺，时复持盂下翠峦。"
        ],
        "notes": "",
        "id": "6efa92843f1a96a9071eb83a35f16bf2"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其三○",
        "preface": "",
        "paragraphs": [
            "识得橙子，周匝有余。",
            "识得橙子，天地悬殊。",
            "若向周匝有余处会，理上偏枯。",
            "若向天地悬殊处会，事上偏枯。"
        ],
        "notes": "",
        "id": "5d53a3ae1e09ecec24e3f6a68590242a"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其三一",
        "preface": "",
        "paragraphs": [
            "金锡罢游留靠壁，草鞋干晒待秋风。",
            "且那长夏深思省，看是平生有底功。",
            "真实行藏宜保惜，虚头伎俩疾销镕。",
            "老僧岂是多饶舌，要与诸人气味同。"
        ],
        "notes": "",
        "id": "07efe24b3475d619cf3b1d29d4a9666c"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其三二",
        "preface": "",
        "paragraphs": [
            "古来为法老尊宿，荷众曾无有倦时。",
            "况是年来衰落甚，动为多与行相违。",
            "应须痛念平生事，著意披襟善护持。",
            "颗粒果能无渗漏，少林初不隔毫厘。"
        ],
        "notes": "",
        "id": "d6465f89bbd627da24d8b97ec1d19aec"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其三三",
        "preface": "",
        "paragraphs": [
            "西天四七，唐土二三。",
            "尽向者里钉桩摇橹，新东林为你诸人解缆放船。",
            "未说超宗异目，若得齐眉共瞩。",
            "亦可明窗下安排，未免栏腮掴出。"
        ],
        "notes": "",
        "id": "f2ae4d86d4f04489b006052a6ebe70d8"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其三四",
        "preface": "",
        "paragraphs": [
            "心佛及众生，笑而还复喜。",
            "笑喜本无根，缁素诚有旨。",
            "千古万古人，几个识道理。",
            "道理深，何处寻。",
            "海枯终见底，人死不知心。"
        ],
        "notes": "",
        "id": "8a2aa593c473f622855ba62398c87ac6"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其三五",
        "preface": "",
        "paragraphs": [
            "云门不负者僧来问，未免落在陷阱中。",
            "是你诸人若向者里会得，许你高步毗卢顶。"
        ],
        "notes": "",
        "id": "cb2f69cf90ac7855a2fdaf7fafd6d4df"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其三六",
        "preface": "",
        "paragraphs": [
            "一呼善来，须发自落。",
            "积累既多，无处安著。",
            "普请大众，把火烧却。"
        ],
        "notes": "",
        "id": "8b7b918d287b8d58307de0d7ec0be2ad"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其三七",
        "preface": "",
        "paragraphs": [
            "元正启祚，更无回互。",
            "万物咸新，截铁斩钉。",
            "应时纳祜，跳出窠臼。",
            "孟春犹寒，言端语端。",
            "知事头首，各各希有。",
            "云堂大众，雍容郑重。"
        ],
        "notes": "",
        "id": "47d88e96f4d9cd8d4767511fe2808117"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其三八",
        "preface": "",
        "paragraphs": [
            "世人住处我不住，世人行处我不行。",
            "不是与人难共住，大都缁素要分明。"
        ],
        "notes": "",
        "id": "e6118f6c668ede91f1667006ad5d0328"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其三九",
        "preface": "",
        "paragraphs": [
            "思是闻之本，闻是思之用。",
            "青原白家三盏酒，吃了犹道未沾唇。"
        ],
        "notes": "",
        "id": "c967abe6772743c1c34d82028f837915"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其四○",
        "preface": "",
        "paragraphs": [
            "道远乎哉，触事而真，善因招恶果。",
            "圣远乎哉，体之即神，刻粪作旃檀。"
        ],
        "notes": "",
        "id": "bfb590ea812cebba85cac38689424b4a"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其四一",
        "preface": "",
        "paragraphs": [
            "赵州吃茶，我也怕他。",
            "若非债主，便是冤家。",
            "倚墙靠壁成群队，不知谁解辨龙蛇。"
        ],
        "notes": "",
        "id": "d0a4f9f35375c4be7bf1ae0c563c7cf4"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其四二",
        "preface": "",
        "paragraphs": [
            "天上无双日，阎浮一至尊。",
            "万年松不老，圣寿等乾坤。"
        ],
        "notes": "",
        "id": "f5a6f1aea83a0298fade1e8aa10c37a0"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其四三",
        "preface": "",
        "paragraphs": [
            "去年无此雪，今年有此雪。",
            "人皆怨此雪，不见元宵灯与月。",
            "莫怨雪，自是时人无辨别。",
            "堪辨别，一片清光倚寥泬。"
        ],
        "notes": "",
        "id": "486c8d6c36e0eafc98dad86b1a045fa7"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其四四",
        "preface": "",
        "paragraphs": [
            "一茎两茎斜，其意毒如蛇。",
            "三茎四茎曲，无疑入地狱。",
            "言下若知非，心空及第归。",
            "堪笑蒋山老，无端入荒草。"
        ],
        "notes": "",
        "id": "ec583fd3cadfb462999031fdd3b12365"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其四五",
        "preface": "",
        "paragraphs": [
            "一二三四五，五四三二一。",
            "从头点检来，笑杀维摩诘。",
            "带累李胡子，喷水髭须湿。",
            "洒浄已周圆，次念波罗蜜。",
            "蒋山恁么道，千古谁人识。",
            "识不识，何处觅，堪与丛林为轨则。"
        ],
        "notes": "",
        "id": "d8ce345f10d307daa3c981950ee8e773"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其四六",
        "preface": "",
        "paragraphs": [
            "泥多佛大，水长船高。",
            "直饶说得道理分明，也须亲到一遭。"
        ],
        "notes": "",
        "id": "6a341525e915d79b67e6643ecb6fe3e8"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其四七",
        "preface": "",
        "paragraphs": [
            "千说万说，不如亲见。",
            "把手共行，略通一线。",
            "打破漆桶，何曾见面。",
            "阿耨多罗三藐三菩提，也是灵验。",
            "蒋山恁么做颂，馿年也未梦见。"
        ],
        "notes": "",
        "id": "e5260366c51ff0c6ab172967672e9135"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其四八",
        "preface": "",
        "paragraphs": [
            "金佛不度炉，木佛不度火。",
            "泥佛不度水，真佛屋里坐。",
            "万牛挽不回，千个与万个。",
            "好事积如山，祇缘轻放过。",
            "不放过今日，钟山甘话堕。"
        ],
        "notes": "",
        "id": "0050d8a0b2e35b08adf3f9d3964f153f"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其四九",
        "preface": "",
        "paragraphs": [
            "师子吼，无畏说，百兽闻之皆脑裂。",
            "香象奔波失却威，龙天寂听生欣悦。"
        ],
        "notes": "",
        "id": "b4954d8ebb61cf2ade7f6eef756141d5"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其五○",
        "preface": "",
        "paragraphs": [
            "千年田，八百主。",
            "甜瓜彻蒂甜，苦瓠连根苦。",
            "君不见禾山解打鼓，又不见采菊东篱下，千山万山叠叠高门户。",
            "又不见光孝僧堂六七间，日日普请搬泥土。",
            "又不见临济主中宾宾中主，二三四七面相覩。",
            "报禅流莫莽卤闻，普请欢喜搀先去。",
            "去去实不去，途中好善为。",
            "来来实不来，路上莫亏危。",
            "又不见主中主，个个衲僧气如虎。"
        ],
        "notes": "",
        "id": "149f3b30d9738b007b95f19f96ad76f7"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其五一",
        "preface": "",
        "paragraphs": [
            "去年十一月，笑别下钟阜。",
            "今年九月中，行见朝天路。",
            "去住既无心，动静非取与。",
            "平生安乐法，此意同谁语。",
            "四明昔尝到，诸刹皆可数。",
            "山川气象雄，麟凤栖迟处。",
            "今思昔日游，岁月二纪许。",
            "岂谓临晚景，侯伯重相顾。",
            "开缄读来书，丁宁见毫楮。",
            "姑苏二千石，眼高照天宇。",
            "我昔昧平生，今见开心腑。",
            "欣然乐与行，方鸣集众鼓。",
            "先师未了底，今日应须去。"
        ],
        "notes": "",
        "id": "1acfa3f878ea2a705271a4ec74f192c8"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其五二",
        "preface": "",
        "paragraphs": [
            "禅禅，更不相煎。",
            "坐底自坐，眠底自眠。",
            "大家安乐，无法可传。",
            "禅禅，曹洞五位，临济三玄。",
            "大年三十夜，脚踏地，头顶天。",
            "禅禅，不直半文钱。",
            "海枯终见底，人死脚皮穿。"
        ],
        "notes": "",
        "id": "c28d52efc5f7dcbde2eb6cdc53dc9477"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其五三",
        "preface": "",
        "paragraphs": [
            "四月初八佛生日，天下丛林皆浴佛。",
            "佛身充满太虚空，何处更有虚空觅。",
            "见前僧俗等金躯，长短方圆皆显赫。",
            "放光动地二六时，从本至今无间隔。",
            "今有檀越女弟子，刘氏同男王承直。",
            "旷大劫来植善根，所行真实如菩萨。",
            "当知功德福无涯，回向癸未诞生日。",
            "唯愿岁君向此诚，诸天星曜同昭格。",
            "资持刘氏从此去，寿同赵州百二十。",
            "更祈不尽大功勋，保男察判官崇极。",
            "子子孙孙福禄昌，无量福田咸并集。",
            "此月十四往临安，龙天当护为般挈。",
            "三江九堰聪明神，稽首归依助英杰。",
            "全家既达九重城，母子忻懽仰天力。"
        ],
        "notes": "",
        "id": "e99859c4623b14d0e8bb40b254a5194b"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其五四",
        "preface": "",
        "paragraphs": [
            "一棒一条痕，一掴一手血。",
            "临济老瞎馿，至今犹未瞥。",
            "须弥顶上浪拍天，大洋海水无一滴。",
            "伟哉本色人，顶门亚三只。",
            "辨龙蛇百草头，擒虎兕一毫力。",
            "穿大地人鼻孔，坐断衲僧摇舌。"
        ],
        "notes": "",
        "id": "2f352f56c559691824ade530f632792f"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其五五",
        "preface": "",
        "paragraphs": [
            "五月五日端午节，天童为汝开真诀。",
            "驱释迦，逐弥勒。",
            "佛病祖病毛病顿清凉，魍魉邪神俱殄灭。",
            "相从唯喜本色人，非我同流谁与别。",
            "拄杖子，非列挈。",
            "公心一字更无说，千古万古休饶舌。"
        ],
        "notes": "",
        "id": "1a348f76194d965926e2008e5cbe1997"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈颂六十首  其五六",
        "preface": "",
        "paragraphs": [
            "青萝夤缘直上寒松之顶，白云澹泞出没太虚之中。",
            "狗子尾巴书梵字，野狐窟宅梵王宫。"
        ],
        "notes": "",
        "id": "2167f04f1fb15ee1baf0e75d06b18fb5"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "颂古十首  其一",
        "preface": "",
        "paragraphs": [
            "草木无端拈出来，更加注脚放痴呆。",
            "西天此土谁知己，夜半优昙火里开。"
        ],
        "notes": "",
        "id": "35678f5e935b4914a257fd481ea69b4a"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "颂古十首  其二",
        "preface": "",
        "paragraphs": [
            "金色头陀忽破颜，看来也是管窥斑。",
            "当时若得回头早，免见儿孙堕黑山。"
        ],
        "notes": "",
        "id": "9b2b640f6a4353973cdcc757281a7e0c"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "颂古十首  其三",
        "preface": "",
        "paragraphs": [
            "出得出不得，满面是埃尘。",
            "愁人莫向愁人说，说向愁人愁杀人。"
        ],
        "notes": "",
        "id": "795085f3e37fce63d38b7fadb449c9a7"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "颂古十首  其四",
        "preface": "",
        "paragraphs": [
            "凿开荒径造浮图，往复商量价不孤。",
            "无限落华随水去，夕阳春色满江湖。"
        ],
        "notes": "",
        "id": "a2f04f77ba15f56b7ad40a415bce5525"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "颂古十首  其五",
        "preface": "",
        "paragraphs": [
            "急水滩头下钓时，锦鳞红尾尚迟疑。",
            "蓦然跳出洪波里，攫雾拏云宇宙低。"
        ],
        "notes": "",
        "id": "c3c1a61b4da1a1f9b96085828feb6477"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "颂古十首  其六",
        "preface": "",
        "paragraphs": [
            "大海波涛涌，千江水逆流。",
            "龙王宫殿里，不见一人游。"
        ],
        "notes": "",
        "id": "8f1db05c1ce124d25cdb72b1cd46624d"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "颂古十首  其七",
        "preface": "",
        "paragraphs": [
            "背众吃油糍，对人夸好手。",
            "潦倒不识羞，抵死扬家丑。"
        ],
        "notes": "",
        "id": "aeb56899ab91a71485836d428a1e6f1e"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "颂古十首  其八",
        "preface": "",
        "paragraphs": [
            "故园春色在枝头，恼乱春风卒未休。",
            "无事晚来江上望，三三两两钓鱼舟。"
        ],
        "notes": "",
        "id": "60d635041e2964aaac61e3ff878495d1"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "颂古十首  其九",
        "preface": "",
        "paragraphs": [
            "丹霞寒烧木佛，院主因祸得福。",
            "可怜杜撰巡官，祇管胡卜乱卜。"
        ],
        "notes": "",
        "id": "585dcc322903c9029204e938adb2136b"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "颂古十首  其一○",
        "preface": "",
        "paragraphs": [
            "苦瓠连根苦，甜瓜彻蒂甜。",
            "两般滋味恶，中后入黄泉。"
        ],
        "notes": "",
        "id": "2aa90e75cf5bc6805e252643457bf6f4"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "赞睦州和尚",
        "preface": "",
        "paragraphs": [
            "稽首金容癞狗师，一生快活没人知。",
            "平田浅草翻身处，合水和泥换步时。",
            "垂手未施三寸刃，破关先下顶门槌。",
            "寥寥万古谁堪对，唯有嘉禾跛脚儿。"
        ],
        "notes": "",
        "id": "c6a7fe5657e69d5cd2b8e56b29661190"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "严教授画临济请赞",
        "preface": "",
        "paragraphs": [
            "喝下忽雷惊，声前休领略。",
            "当锋啮镞时，蹉过第一著。",
            "不在壁立处，岂向平地泊。",
            "野水白连天，秋空飞一鹗。"
        ],
        "notes": "",
        "id": "ed72853f47fa0c3ffadc64b6de0d69ec"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "满禅人画临济像请赞",
        "preface": "",
        "paragraphs": [
            "临济秃，无眼目，讨便宜兮不知足。",
            "高悬羊头卖狗肉，秤头斤两惜如玉。",
            "胸中更有一般毒，天下无人敢轻触。"
        ],
        "notes": "",
        "id": "2973b4b4e2f5c78cf83ef86b6464456e"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "卞禅人画布袋和尚求赞",
        "preface": "",
        "paragraphs": [
            "人谓是弥勒，且喜没交涉。",
            "拖个破布袋，到处纳败阙。",
            "祇有一味长，子细为君说。",
            "是什么，干屎橛。"
        ],
        "notes": "",
        "id": "2c3eed559642bd4a4ca2512d31d1c4ab"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "赞三将军",
        "preface": "",
        "paragraphs": [
            "家在归宗寺后山，洞中春色异人间。",
            "祇因亲受灵山记，长与归宗把要关。"
        ],
        "notes": "",
        "id": "b35daf110f1f570f30c3befc375f900e"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "赞大慧禅师",
        "preface": "",
        "paragraphs": [
            "人天之师，佛祖榜样。",
            "顶𩕳一著，匙挑不上。",
            "俾临济价增十倍，起圆悟更无伎俩。",
            "小姪如此赞扬，老胡决定有望。",
            "三十年后脱空话行，也是一番性懆起谤。"
        ],
        "notes": "",
        "id": "cc1a4a8552d931d2a1bb530cc95c7af8"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "赞虎丘先师",
        "preface": "",
        "paragraphs": [
            "老汉从来无禅，一味心中含毒。",
            "此毒时复现前，浑家大小不穆。",
            "异口同音呪诅，至今活陷地狱。",
            "一名临济正宗，一名丛林瞎秃。"
        ],
        "notes": "",
        "id": "77ba669c8f335c5b1e639379037a8052"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "赞佛眼叔祖雪堂和尚侍立",
        "preface": "",
        "paragraphs": [
            "正法眼藏，瞎馿边灭。",
            "父行子随，了无途辙。",
            "老禅已是错针锥，添得应庵乱饶舌。"
        ],
        "notes": "",
        "id": "40a683a3e9088a3f614904444e1f9485"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "赞此庵元和尚二首  其一",
        "preface": "",
        "paragraphs": [
            "佛祖生冤家，人天不喜见。",
            "忒杀聱头，却通一线。",
            "劈胸拳下破牢关，大用机轮辘辘转。"
        ],
        "notes": "",
        "id": "936af88429cf119a8e1578b17af1526d"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "赞此庵元和尚二首  其二",
        "preface": "",
        "paragraphs": [
            "十分画得相似，祇有一处誵讹。",
            "佛祖检点不出，从教平地干戈。"
        ],
        "notes": "",
        "id": "aaa410438d360602f6753c281c2addfc"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "赞李知府朝议",
        "preface": "",
        "paragraphs": [
            "人言公死，我言公在。",
            "在在在何处，清风动天籁。"
        ],
        "notes": "",
        "id": "cdd24d812eb766686eef2acbd4ffdb9a"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "赞程宗古承务",
        "preface": "",
        "paragraphs": [
            "庞居士悟心于马驹言下，裴相国得大用于黄蘗棒头。",
            "虽相去数百年间，其金声玉振联环不断。",
            "彼时有此二大老光明烜赫，此时有宗古先生仁义礼信。",
            "根于心而能以此心确然履践，佛祖大解脱门诚不让耳。",
            "白云山月未足为齐，寒桧青松堪同大节。"
        ],
        "notes": "",
        "id": "945af249c9fb3fbefdb346be162e86de"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "乌巨山逵长老命立首座持师顶相请赞",
        "preface": "",
        "paragraphs": [
            "烟林风姿，山岳气宇。",
            "坐看春回，行无伴侣。",
            "不图成佛，岂欲作祖。",
            "一句掀翻，万机罔措。",
            "更提柱杖，击涂毒鼓。",
            "立禅持归，分付乌巨。"
        ],
        "notes": "",
        "id": "1288b979b98955d1212b59593080b42b"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "积善普长老请赞",
        "preface": "",
        "paragraphs": [
            "天台南，石桥北，观音寺里有弥勒。",
            "顶门瞎却摩醯眼，肘后风雷轰霹雳。"
        ],
        "notes": "",
        "id": "d6b5f8f56cc4c1e6196becd53fe9c86b"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "表微首座请赞",
        "preface": "",
        "paragraphs": [
            "左捺膝，右握拳。",
            "槌瞎正法眼，打破葛藤禅。",
            "奋迅西河爪距，踢出杨岐金圈。",
            "祇凭个一著，今古有人传。"
        ],
        "notes": "",
        "id": "b09217e92ff83774d35c20a2a15888e8"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "禅人写真请赞  其一",
        "preface": "",
        "paragraphs": [
            "形枯岂是持斋叟，貌古还非入定僧。",
            "马又不成馿不是，当头一著得人憎。"
        ],
        "notes": "",
        "id": "87640aca2ee37dcf03a1a4ce8acbdc83"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "禅人写真请赞  其二",
        "preface": "",
        "paragraphs": [
            "法中之魔，僧中之贼。",
            "盗佛祖宝刀，断衲僧命脉。",
            "贫穷者示之无价宝珠，富贵者令之破家散宅。",
            "不是平地上干戈，且非孤峻处标格。"
        ],
        "notes": "",
        "id": "9bcd627884a1fb0315dde724ae0d8162"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "禅人写真请赞  其三",
        "preface": "",
        "paragraphs": [
            "者汉初无罪过，祇是头匾眼大。",
            "虽然肚里醒醒，开口便先话堕。",
            "如斯出世为人，恰似大虫看水磨。"
        ],
        "notes": "",
        "id": "d643dd1b2506e91607f9a8d7a3883ab1"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "禅人写真请赞  其四",
        "preface": "",
        "paragraphs": [
            "竖拂拄拂，全机出没。",
            "一喝耳聋三日，丛林至今狼藉。",
            "屈屈，且道是马祖屈，百丈屈，归宗屈。",
            "宗一侍者，但恁么拈出。"
        ],
        "notes": "",
        "id": "e27da2cf0a69bb342cd70c3fd906861d"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "禅人写真请赞  其五",
        "preface": "",
        "paragraphs": [
            "鲁祖偏工面壁，秘魔动便擎杈。",
            "唯有归宗长老，一味撒土撒沙。",
            "三个上牢漆桶，不知那个堪夸。",
            "诸方检点得出，也是勾贼破家。"
        ],
        "notes": "",
        "id": "e3d46f61175f898ca6623e14f7c9684f"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "禅人写真请赞  其六",
        "preface": "",
        "paragraphs": [
            "波涛千尺冷飕飕，谁向沧溟泛逆流。",
            "唯有渠侬谙水脉，卷舒出没任遨游。"
        ],
        "notes": "",
        "id": "a901bb36437c1084a6cf3992978b5057"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "禅人写真请赞  其七",
        "preface": "",
        "paragraphs": [
            "九年面壁成迂曲，三顿亲承愈见赊。",
            "并荡那伽大机手，不知谁可继生涯。"
        ],
        "notes": "",
        "id": "5bbd7dc737e1ce5818cf7fbe0c8ae438"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "禅人写真请赞  其八",
        "preface": "",
        "paragraphs": [
            "拭眼堂前，临济正令。",
            "且行一半，拈佛祖病。"
        ],
        "notes": "",
        "id": "c42d2f1a86d63caf64ed795bef17c91d"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "禅人写真请赞  其九",
        "preface": "",
        "paragraphs": [
            "江上青山千万叠，水边茅屋两三间。",
            "朝来无限扁舟过，何似渠侬把钓竿。"
        ],
        "notes": "",
        "id": "3478199054e143551750dc14b7fa44ef"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "禅人写真请赞  其一○",
        "preface": "",
        "paragraphs": [
            "茅屋紫霄下，良田石镜边。",
            "此生随分过，不用买山钱。",
            "这般恶比丘，何人敢近傍。",
            "恣焚三毒火，力起无根谤。",
            "破除少室窠巢，并荡衲僧见障。",
            "闻者见者攒眉，应是无人瞻仰。"
        ],
        "notes": "",
        "id": "e2bc0a9f080fd9ed585839d4286832d5"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "禅人写真请赞  其一一",
        "preface": "",
        "paragraphs": [
            "身心一如，身外无余。",
            "不愿成佛，亦非凡夫。",
            "甘作上牢漆桶，无心计较锱铢。",
            "万古银山铁壁，更没者也之乎。",
            "是则活埋老僧，不是则打杀昙慧。",
            "暗透两重牢关，烈焰不藏蚊蚋。"
        ],
        "notes": "",
        "id": "03e1b3c27e056c0e11afca42579821ee"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "禅人写真请赞  其一二",
        "preface": "",
        "paragraphs": [
            "元是黄梅村里僧，生来自笑百无能。",
            "一瓶一钵随缘住，孰谓而今继祖灯。"
        ],
        "notes": "",
        "id": "63e11ae08db20f344032448462c917bb"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "平江虞祖道写顶相求赞",
        "preface": "",
        "paragraphs": [
            "枯松下，盘陀上，独坐大方，横按拄杖。",
            "谓是应庵，无恁相状。",
            "谓非应庵，谁肯归向。",
            "分付祖道，试自定当。"
        ],
        "notes": "",
        "id": "e6267a519ec6be6ba82d8760a6cc7c72"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "徐伯寿求赞",
        "preface": "",
        "paragraphs": [
            "大海波涛阔，千峰气象雄。",
            "当头俱坐断，直下展家风。",
            "一喝分宾主，三玄辨正宗。",
            "其余都莫问，今古有盲聋。"
        ],
        "notes": "",
        "id": "21c00f82c2a10fdca0c91fd64b5a7479"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "如道人求赞",
        "preface": "",
        "paragraphs": [
            "江上青山叠叠来，屋头松竹手亲栽。",
            "柴门尽日无人到，时见窗前云作堆。"
        ],
        "notes": "",
        "id": "9851de10641ec322d6b9e26b441be3ca"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "莲道人自写像求赞",
        "preface": "",
        "paragraphs": [
            "凌行婆，莲道者。",
            "一个患聋，一个患哑。",
            "聋者善听，哑者能话。",
            "堪笑堪悲，可知礼也。"
        ],
        "notes": "",
        "id": "fb98823c98dbee8ba84df43e55006069"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "吉彬老二姪女绣普贤菩萨求赞",
        "preface": "",
        "paragraphs": [
            "吴门吉彬老，寿年可及百。",
            "骨目清且癯，施为有标格。",
            "行步快如风，谈笑气不乏。",
            "穷之无他术，一味好佛法。",
            "每亲善知识，言下究生杀。",
            "家有二姪女，贞姿迥超拔。",
            "自幼不茹荤，晨昏常燕默。",
            "从容定中起，痛念十使结。",
            "显尘劫大愿，运针发五色。",
            "幻普贤妙身，应现四菩萨。",
            "等十方虚空，皎若揭日月。",
            "大哉白象王，群狐悉弥灭。",
            "当知妙殊胜，岂在别处设。",
            "若从自己求，犹如病作热。",
            "如是名正观，不尔是邪说。"
        ],
        "notes": "",
        "id": "fac7b2af1af47516a5441669273666d7"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "和宫使李侍郎颂送入莞山庵",
        "preface": "",
        "paragraphs": [
            "此山已是胜天台，峰顶寥寥正眼开。",
            "无限水云难凑泊，却容扫地相公来。"
        ],
        "notes": "",
        "id": "e9cc034943b856d951fe1ab5dea6725b"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "题陈参议中大大隠图",
        "preface": "",
        "paragraphs": [
            "荷锄居士隠云庄，竹屋茅堂瞰小江。",
            "祇这逍遥是知己，人间天上更无双。"
        ],
        "notes": "",
        "id": "199a5d4750daa552c691931eca494d15"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "和李参政颂示鉴禅者",
        "preface": "",
        "paragraphs": [
            "清源居士顶门著，从本已来自寥廓。",
            "更透吾家向上关，活鱍鱍地难收捉。",
            "风尘草动鉴来端，临机八面初无作。",
            "才起分毫取与心，即被邪师笼罩却。"
        ],
        "notes": "",
        "id": "1c1c665723c0034b937929bd8bfd358c"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "赠别俗兄",
        "preface": "",
        "paragraphs": [
            "此行安忍泛轻舟，无奈官差不自由。",
            "痛望老人修浄业，莫教容易度春秋。"
        ],
        "notes": "",
        "id": "0dc57ed2b446c91a68f30310fc1b3cc8"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "题刘民用居士藏六庵  其一",
        "preface": "",
        "paragraphs": [
            "西溪缚屋称幽居，坐对松窗与世疏。",
            "到眼青山千万叠，此生安乐更无如。"
        ],
        "notes": "",
        "id": "9a3b61b9ff70c8d4b00644738f5d53de"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "题刘民用居士藏六庵  其二",
        "preface": "",
        "paragraphs": [
            "虚空正体没边涯，藏六如何盖覆伊。",
            "要听少林无孔笛，从来多是逆风吹。"
        ],
        "notes": "",
        "id": "c811bfaa90ab81a7d1e4ee99bf078a08"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "辞此庵和尚塔",
        "preface": "",
        "paragraphs": [
            "道韵如山重，冰怀有纪纲。",
            "一拳成活业，千古更无双。",
            "松竹森森老，云山叠叠长。",
            "洛阳无限意，对此一炉香。"
        ],
        "notes": "",
        "id": "168e2b67fdbedc9d86fa6aeb2ea0a488"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "示智道者",
        "preface": "",
        "paragraphs": [
            "少室门庭冷似灰，长年不见一人来。",
            "汝今若解知惭愧，那取工夫到一回。"
        ],
        "notes": "",
        "id": "58531700ae13ef9f31c06338024147d3"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "赠成主簿",
        "preface": "",
        "paragraphs": [
            "同是崇宁癸未生，公为官长我为僧。",
            "大家履践通天路，共踏毗卢顶上行。"
        ],
        "notes": "",
        "id": "cd7941a5a6126c4817bb44a7de2fe3de"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "禅人之梅阳",
        "preface": "",
        "paragraphs": [
            "此行不惮三千里，况是江天欲雪时。",
            "问道身心如不昧，梅阳老子已先知。"
        ],
        "notes": "",
        "id": "b147f1c5148aa78e4c907ade17aa59f6"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "与铸钟道者",
        "preface": "",
        "paragraphs": [
            "野店小桥外，黄昏欲雪时。",
            "一声谁侧耳，千古唤愚痴。"
        ],
        "notes": "",
        "id": "d42c7210f104516322247142d8fdad21"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "德彬修双阳塔求颂",
        "preface": "",
        "paragraphs": [
            "九层塔耸青霄外，七佛灵踪在上方。",
            "山冷云寒当午夜，唯闻仙乐散天香。"
        ],
        "notes": "",
        "id": "d6aad6252c4c71fbaed455d2267ede2d"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "送僧化席",
        "preface": "",
        "paragraphs": [
            "穷心何必在三椽，直透归宗一味禅。",
            "翻忆当年曾卷起，无端又展与人眠。"
        ],
        "notes": "",
        "id": "685fcf52c7dd035eb4d0bcae072badc9"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "吴必东请小参后说偈",
        "preface": "",
        "paragraphs": [
            "百草头边千圣眼，一毫端上万重关。",
            "更无佛法并玄妙，堪与知音共往还。"
        ],
        "notes": "",
        "id": "839199648d7d87864a6d49bba9c98758"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "送六人禅者随宏长老住大智",
        "preface": "",
        "paragraphs": [
            "大智荒凉久，中兴六上人。",
            "机前施远略，句下要通津。",
            "事理无兼带，偏圆有主宾。",
            "风云今际会，弹指一番新。"
        ],
        "notes": "",
        "id": "0f101b93bcd59be74011b76e1f0da344"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "赠悟上人造华严塔",
        "preface": "",
        "paragraphs": [
            "山前马廐普光殿，门外牛栏正觉场。",
            "五十三人同日葬，善财走得脚生疮。"
        ],
        "notes": "",
        "id": "edd821a68853581cc0eb1cfea9de203f"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "术人求颂",
        "preface": "",
        "paragraphs": [
            "造化付谁手，君来聊解颜。",
            "欲游天上路，先破鬼门关。",
            "祸福行藏内，高低方寸间。",
            "毫芒差错处，过犯重如山。"
        ],
        "notes": "",
        "id": "a1fe9ab8790f03e7871613141c6c311f"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "行者求颂",
        "preface": "",
        "paragraphs": [
            "了身不若了心休，了得心时身不愁。",
            "若也身心俱了了，神仙何必更封侯。"
        ],
        "notes": "",
        "id": "e27317ae1d32cc314dfd3970a8d9ddf0"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "观道人求颂",
        "preface": "",
        "paragraphs": [
            "学佛从来境界多，不能降伏便成魔。",
            "降魔能用无心法，六贼倾城尽倒戈。"
        ],
        "notes": "",
        "id": "1f29c33ee2c61b018d699a472c64e49b"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "题仲逸宣教三境图",
        "preface": "",
        "paragraphs": [
            "太清之云，镜中之尘。",
            "从无住本，廓应如春。",
            "妙玄不动，示现无垠。",
            "三世普入，孰妄孰真。",
            "现成公案，岂费精神。",
            "当头一著，坐断要津。"
        ],
        "notes": "",
        "id": "d600ab99ec2b177219938b2ec784187d"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "莞山浄明庵小参示众",
        "preface": "",
        "paragraphs": [
            "三十三州七十僧，馿腮马颔得人憎。",
            "诸方若具罗笼手，今日无因到浄明。"
        ],
        "notes": "",
        "id": "917eaf281fdea245a30301c9bd83fdd7"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "题永宁小轩",
        "preface": "",
        "paragraphs": [
            "我行重到清凉地，小室轩窗分外明。",
            "不是山家占春色，大都物理自舒情。"
        ],
        "notes": "",
        "id": "4a4c62e2a0e43e11fac48963e6428790"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "赠晦叔秀才二首  其一",
        "preface": "",
        "paragraphs": [
            "处世从教眼似眉，自然心地绝支离。",
            "翻身更透龙门浪，头角峥嵘宇宙低。"
        ],
        "notes": "",
        "id": "ef36a3f7f4b89a2b9f0821749cee084a"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "赠晦叔秀才二首  其二",
        "preface": "",
        "paragraphs": [
            "少室岩前路不遥，毫芒才拟便迢迢。",
            "西湖湖上晚来看，小艇轻风落画桡。"
        ],
        "notes": "",
        "id": "be36fb772c48087a63ed491a7614b733"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "西蜀祖正道者还乡求颂",
        "preface": "",
        "paragraphs": [
            "西川五十四军州，几个男儿会点头。",
            "透得剑门关子过，不风流处也风流。"
        ],
        "notes": "",
        "id": "f3b489f7244a11eac7745f6435f4fd02"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "夜宿解田偶成",
        "preface": "",
        "paragraphs": [
            "夜宿西山居士家，围炉相对话生涯。",
            "从来无一丝头许，自是劳生眼里花。"
        ],
        "notes": "",
        "id": "c26e6209579975641e4ca7e10ac36ca0"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "送宏监寺开海田",
        "preface": "",
        "paragraphs": [
            "轩昂气宇要争先，及早乘时痛著鞭。",
            "翻转江皋千顷浪，灵苗从此秀桑田。"
        ],
        "notes": "",
        "id": "e6e8a50e059052ce8dbc10efa1c38639"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "送珣禅还乡",
        "preface": "",
        "paragraphs": [
            "极目澄澄水照空，白苹红蓼战西风。",
            "三千里外深深意，铁券谁将累祖翁。"
        ],
        "notes": "",
        "id": "eb1fa4fd15ef0a52a01dae352f09bb49"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "送祥禅人二首  其一",
        "preface": "",
        "paragraphs": [
            "子是慈明家畔人，直须超卓要惊群。",
            "腾身快入洪波里，始见曹源正脉分。"
        ],
        "notes": "",
        "id": "025a3ab0bbd2fab3753d7f46892958b2"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "送祥禅人二首  其二",
        "preface": "",
        "paragraphs": [
            "浊港江头送别时，碧云秋水淡依依。",
            "莫嫌老拙疏慵甚，它日重来扣竹扉。"
        ],
        "notes": "",
        "id": "703104a847069f8711091a032a108775"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "谢杨善才道友惠数珠",
        "preface": "",
        "paragraphs": [
            "南询初不失程途，收得金刚脑后珠。",
            "两手持来亲献我，光明烱烱破昏衢。"
        ],
        "notes": "",
        "id": "199d8cd599309b05484da26c63f5dc01"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "胡氏妙圆求颂",
        "preface": "",
        "paragraphs": [
            "八年伏枕今安乐，安乐常思病苦时。",
            "苦乐本来真实义，要须猛省力扶持。"
        ],
        "notes": "",
        "id": "57aaaf2c7cafcb1677814af911edf81c"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "送杰侍者还乡",
        "preface": "",
        "paragraphs": [
            "大彻投机句，当阳廓顶门。",
            "相从今四载，征诘洞无痕。",
            "虽未付钵袋，气宇吞乾坤。",
            "却把正法眼，唤作破沙盆。",
            "此行将省觐，切忌便垛根。",
            "吾有末后著，待归要汝遵。"
        ],
        "notes": "",
        "id": "e9541b71f56e7b2a247e75a6940641a1"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "为南书记下火",
        "preface": "",
        "paragraphs": [
            "东湖莞岭及归宗，烨烨腾辉炉鞴中。",
            "铁眼铜睛烹不破，衲僧巴鼻好流通。"
        ],
        "notes": "",
        "id": "910e2116902b66036e3dd98239e0ac80"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偈",
        "preface": "",
        "paragraphs": [
            "五百力士揭石义，万仞崖头撒手行。",
            "十方世界一团铁，虚空背上白毛生。"
        ],
        "notes": "",
        "id": "2a5fa5d5f0a1b72eeb6d0a2b92c40b40"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "偶作",
        "preface": "",
        "paragraphs": [
            "黄檗堂前行正令，天童今日验疏亲。",
            "老来拄杖思分付，未见当年吃棒人。"
        ],
        "notes": "",
        "id": "1613841f9dd24c6054784c62c9523162"
    },
    {
        "author": "释昙华",
        "dynasty": "宋",
        "type": "诗",
        "rhythmic": "",
        "title": "颂古",
        "preface": "",
        "paragraphs": [
            "居士倒地，灵照扶起。",
            "乞儿伎俩，讨甚巴鼻。"
        ],
        "notes": "",
        "id": "222ad239c8ac9f91d7c791f09661bb84"
    }
]