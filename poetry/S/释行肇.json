[
    {
        "author": "释行肇",
        "dynasty": "宋",
        "type": "诗",
        "rhythmic": "",
        "title": "中秋对月",
        "preface": "",
        "paragraphs": [
            "暮雨过寥廓，江天正青苍。",
            "列树无残阴，积水有异光。",
            "幽虫鸣欲徧，宿鸟惊忽翔。",
            "永夜如至公，鉴我吟清章。"
        ],
        "notes": "",
        "id": "cc0085eb411bd37feffc2393aa27ded4"
    },
    {
        "author": "释行肇",
        "dynasty": "宋",
        "type": "诗",
        "rhythmic": "",
        "title": "听宇昭师琴",
        "preface": "",
        "paragraphs": [
            "遥空雨初霁，深径蝉未鸣。",
            "忽品文王弦，若听宣尼声。",
            "月色半峰出，秋光四簷清。",
            "韵断意转冥，尘心若为情。"
        ],
        "notes": "",
        "id": "ae13a9481bbb40707903d0227e2e4592"
    },
    {
        "author": "释行肇",
        "dynasty": "宋",
        "type": "诗",
        "rhythmic": "",
        "title": "湘江有感上王内翰",
        "preface": "",
        "paragraphs": [
            "达士弦性直，佞人胶辞柔。",
            "靳尚一言巧，灵均千古愁。",
            "孤蟾魄长在，寒云恨难收。",
            "空使湘江水，至今无浊流。"
        ],
        "notes": "",
        "id": "d319f58ce0b5f343b67820b68323c83e"
    },
    {
        "author": "释行肇",
        "dynasty": "宋",
        "type": "诗",
        "rhythmic": "",
        "title": "送希昼之九华",
        "preface": "",
        "paragraphs": [
            "忽起尘外心，迹谢人中境。",
            "云去竹堂空，鹭下秋池静。",
            "野宿清溪深，月在诸峰顶。",
            "日暮立长江，遥看片帆影。"
        ],
        "notes": "",
        "id": "e7188656edcf2fab477918e5e91b2ada"
    },
    {
        "author": "释行肇",
        "dynasty": "宋",
        "type": "诗",
        "rhythmic": "",
        "title": "卧病吟",
        "preface": "",
        "paragraphs": [
            "杉窗秋气深，入夜四簷雨。",
            "枕冷梦忽醒，独对孤灯语。",
            "流萤隐回廊，惊鸿度寒渚。",
            "空令一寸心，悠悠生万缕。"
        ],
        "notes": "",
        "id": "d2097d0bf98518c9de259c000c3a40de"
    },
    {
        "author": "释行肇",
        "dynasty": "宋",
        "type": "诗",
        "rhythmic": "",
        "title": "送惟风之衡阳",
        "preface": "",
        "paragraphs": [
            "重城独隐居，世人寡相识。",
            "回塘路寂寥，深径花狼籍。",
            "西风思忽生，南泉语还忆。",
            "遥山去意长，大江归梦直。",
            "日暮立荒原，迢迢望空碧。"
        ],
        "notes": "",
        "id": "3d315d089d839170f7066294ba4cf77d"
    },
    {
        "author": "释行肇",
        "dynasty": "宋",
        "type": "诗",
        "rhythmic": "",
        "title": "泛若耶溪",
        "preface": "",
        "paragraphs": [
            "霁雨牵野情，孤舟遂兹赏。",
            "积水连远空，落日垂万象。",
            "岸回云独随，山转泉更响。",
            "望望极寒源，由言放轻桨。"
        ],
        "notes": "",
        "id": "5c5dafc14b93169b9b772edd35259163"
    },
    {
        "author": "释行肇",
        "dynasty": "宋",
        "type": "诗",
        "rhythmic": "",
        "title": "送从律师西游",
        "preface": "",
        "paragraphs": [
            "蛰鳞伺新春，望极融融归。",
            "惊禽别旧巢，念远迟迟飞。",
            "吁君腹至业，岁故志独违。",
            "心弦世寡听，意鉴古亦稀。",
            "出关自荷箧，入秦扣谁扉。",
            "埃目若忽失，风雨远渐微。",
            "将看吐虹章，冷射仙掌辉。"
        ],
        "notes": "",
        "id": "68cde6bceba970801bbcf01321cdb33a"
    },
    {
        "author": "释行肇",
        "dynasty": "宋",
        "type": "诗",
        "rhythmic": "",
        "title": "寄终南种征君",
        "preface": "",
        "paragraphs": [
            "紫阁浮清汉，高眠称此心。",
            "住溪人未识，归路鹤知深。",
            "峰晚回寒翠，猿孤发夜吟。",
            "霜天独西向，无复梦山阴。"
        ],
        "notes": "",
        "id": "bbd12347ce3840a2d3a5417aa50a8c70"
    },
    {
        "author": "释行肇",
        "dynasty": "宋",
        "type": "诗",
        "rhythmic": "",
        "title": "送简师南游",
        "preface": "",
        "paragraphs": [
            "古岸侵烟出，扬帆拂曙星。",
            "层城关海日，列树隐沙汀。",
            "潮落家遥见，梅香檝暂停。",
            "旧峰归计晚，长忆隔吴青。"
        ],
        "notes": "",
        "id": "fa8bee817c305963f1aa42d38508872d"
    },
    {
        "author": "释行肇",
        "dynasty": "宋",
        "type": "诗",
        "rhythmic": "",
        "title": "郊居吟",
        "preface": "",
        "paragraphs": [
            "静室帘孤卷，幽光坠露多。",
            "径寒杉影转，窗晚雪声过。",
            "茗味沙泉合，𬬻香竹霭和。",
            "遥怀起深夕，旧寺隔沧波。"
        ],
        "notes": "",
        "id": "d01cc880cbe7d50d04f99167a9cfa4d2"
    },
    {
        "author": "释行肇",
        "dynasty": "宋",
        "type": "诗",
        "rhythmic": "",
        "title": "送怀古师归蜀",
        "preface": "",
        "paragraphs": [
            "山落云阳外，去程寒接巴。",
            "剑江连汉直，栈阁挂空斜。",
            "听锡樵停斧，窥禅鸟立槎。",
            "旧房春到晚，深径始开花。"
        ],
        "notes": "",
        "id": "63e04b1d06114c9dc63cc0480cbed90b"
    },
    {
        "author": "释行肇",
        "dynasty": "宋",
        "type": "诗",
        "rhythmic": "",
        "title": "送文兆归庐山",
        "preface": "",
        "paragraphs": [
            "剑峰双倚汉，荡桨月中归。",
            "潮白岛西出，帆孤岸际飞。",
            "香连潭影直，磬度雪声微。",
            "几夕□诗坐，相思入定稀。"
        ],
        "notes": "",
        "id": "5bd0ffb5ff6b8e8daf73233189fecc50"
    },
    {
        "author": "释行肇",
        "dynasty": "宋",
        "type": "诗",
        "rhythmic": "",
        "title": "酬赠梦真上人",
        "preface": "",
        "paragraphs": [
            "禅舍因吟往，晴来坐彻宵。",
            "春通三径晚，家别九江遥。",
            "巢重禽初宿，窗明叶旋飘。",
            "住期应未定，谢守有诗招。"
        ],
        "notes": "",
        "id": "b8aee4fa3163d4737103a40186b5e8ed"
    },
    {
        "author": "释行肇",
        "dynasty": "宋",
        "type": "诗",
        "rhythmic": "",
        "title": "送蒲奉礼之鄞江",
        "preface": "",
        "paragraphs": [
            "官舍仙山里，全家去若归。",
            "江声鼇背出，帆影斗边飞。",
            "宿馆荷香接，吟亭岛色围。",
            "前秋赏明月，况对谢玄晖。"
        ],
        "notes": "",
        "id": "8b4dd9a1d21a6b1c38941ff3a9257b65"
    },
    {
        "author": "释行肇",
        "dynasty": "宋",
        "type": "诗",
        "rhythmic": "",
        "title": "送文光上人西游",
        "preface": "",
        "paragraphs": [
            "高木坠残叶，关河入远心。",
            "嵩游忘楚梦，华近识秦音。",
            "塔古悬图认，碑荒背烧寻。",
            "几思兴替事，独上灞陵吟。"
        ],
        "notes": "",
        "id": "5588f4a15ac333904fea265cffbbd454"
    }
]