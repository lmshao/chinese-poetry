[
    {
        "author": "释有需",
        "dynasty": "宋",
        "type": "诗",
        "rhythmic": "",
        "title": "石门歌",
        "preface": "",
        "paragraphs": [
            "吾结草庵蔡溪侧，四顾峰峦皆峭壁。",
            "石门千仞锁天津，来者欲登那措足。",
            "住此庵中是何缘，不诗不颂亦不禅。",
            "饥来苦菜和根煮，叠石为床困即眠。",
            "日照诸峰阴羃羃，负暄孤坐情何适。",
            "驯伏珍禽趁不飞，猨猱扪我衣中虱。",
            "闲搘瘦筇六七尺，山行野步扶危力。",
            "披云入草不辞劳，逢人打破修行窟。",
            "或停松，或坐石，静听溪泉漱鸣玉。",
            "源深洞邃来不休，声声奏尽无生曲。",
            "杂羽流商谁辨的，五音六律徒敲击。",
            "有时乘兴上高峰，大笑狂歌天地窄。"
        ],
        "notes": "",
        "id": "86a96e202a32eee74f5cdbd70e70ab0b"
    },
    {
        "author": "释有需",
        "dynasty": "宋",
        "type": "诗",
        "rhythmic": "",
        "title": "寄陈聘君体常",
        "preface": "",
        "paragraphs": [
            "拂石跏趺树影宽，定回霜月照人寒。",
            "此时况味谁知得，写与秋藤居士看。"
        ],
        "notes": "",
        "id": "b7a944c1ddf7d6b6e7ae6fe42389a61b"
    }
]