[
    {
        "author": "水神",
        "dynasty": "唐",
        "type": "诗",
        "rhythmic": "",
        "title": "霅溪夜宴诗 一",
        "preface": "",
        "paragraphs": [
            "浊波扬扬兮凝晓雾，公无渡河兮公竟渡。",
            "风号水激兮呼不闻，提衣看入兮中流去。",
            "浪排衣兮随步没，沈尸深入兮蛟螭窟。",
            "蛟螭尽醉兮君血干，推出黄沙兮泛君骨。",
            "当时君死兮妾何适，遂就波澜兮合魂魄。",
            "愿持精卫衔石心，穷断河源塞泉脉。"
        ],
        "notes": "",
        "id": "a3f96780920b2547d60c149637d264ca"
    },
    {
        "author": "水神",
        "dynasty": "唐",
        "type": "诗",
        "rhythmic": "",
        "title": "霅溪夜宴诗 二",
        "preface": "",
        "paragraphs": [
            "悲风淅淅兮波緜緜，芦花万里兮凝苍烟。",
            "虬螭窟宅兮渊且玄，排波叠浪兮沈我天。",
            "所覆不全兮身宁全，溢眸恨血兮徒涟涟。",
            "誓将柔荑抉锯牙之喙，空水府而藏其腥涎。",
            "青娥翠黛兮沈江壖，碧云斜月兮空婵娟。",
            "吞声饮恨兮语无力，徒扬哀怨兮登歌筵。"
        ],
        "notes": "",
        "id": "44a6b5a65026938fdbd3d5bd5de46176"
    },
    {
        "author": "水神",
        "dynasty": "唐",
        "type": "诗",
        "rhythmic": "",
        "title": "霅溪夜宴诗 三",
        "preface": "",
        "paragraphs": [
            "白露漙兮西风高，碧波万里兮翻洪涛。",
            "莫言天下至柔者，载舟覆舟皆我曹。"
        ],
        "notes": "",
        "id": "c46d68e60d9b02d4b9f8c6dd3cff2b9e"
    },
    {
        "author": "水神",
        "dynasty": "唐",
        "type": "诗",
        "rhythmic": "",
        "title": "霅溪夜宴诗 四",
        "preface": "",
        "paragraphs": [
            "君不见夜来渡口拥千艘，中载万姓之脂膏。",
            "当楼船泛泛于叠浪，恨珠贝又轻于鸿毛。",
            "又不见朝来津亭维一舠，中有一士青其袍。",
            "赴宰邑之良日，任波吼而风号。",
            "是知溺名溺利者，不免为水府之腥臊。"
        ],
        "notes": "",
        "id": "00caffe68dce7834b06ff79b4c66e987"
    },
    {
        "author": "水神",
        "dynasty": "唐",
        "type": "诗",
        "rhythmic": "",
        "title": "霅溪夜宴诗 五",
        "preface": "",
        "paragraphs": [
            "山势萦回水脉分，水光山色翠连云。",
            "四时尽入诗人咏，役杀吴兴柳使君。"
        ],
        "notes": "",
        "id": "cca96dc581a898a04b08caa2eba4fdc7"
    },
    {
        "author": "水神",
        "dynasty": "唐",
        "type": "诗",
        "rhythmic": "",
        "title": "霅溪夜宴诗 六",
        "preface": "",
        "paragraphs": [
            "渺渺烟波接九疑，几人经此泣江蓠。",
            "年年绿水青山色，不改重华南狩时。"
        ],
        "notes": "",
        "id": "ff924888723ada9293481afb4c2abb59"
    },
    {
        "author": "水神",
        "dynasty": "唐",
        "type": "诗",
        "rhythmic": "",
        "title": "霅溪夜宴诗 七",
        "preface": "",
        "paragraphs": [
            "浪阔波澄秋气凉，沈沈水殿夜初长。",
            "自怜休退五湖客，何幸追陪百谷王。",
            "香袅碧云飘几席，觥飞白玉艳椒浆。",
            "酒酣独泛扁舟去，笑入琴高不死乡。"
        ],
        "notes": "",
        "id": "477d7b882575be3106f4b61abc6992b7"
    },
    {
        "author": "水神",
        "dynasty": "唐",
        "type": "诗",
        "rhythmic": "",
        "title": "霅溪夜宴诗 八",
        "preface": "",
        "paragraphs": [
            "珠光龙耀火燑燑，夜接朝云宴渚宫。",
            "凤管清吹凄极浦，朱弦间奏冷秋空。",
            "论心幸遇同归友，揣分慙无辅佐功。",
            "云雨各飞真境后，不堪波上起悲风。"
        ],
        "notes": "",
        "id": "c0305d9ea9f7c48ccae4f4dca0af42f4"
    },
    {
        "author": "水神",
        "dynasty": "唐",
        "type": "诗",
        "rhythmic": "",
        "title": "霅溪夜宴诗 九",
        "preface": "",
        "paragraphs": [
            "凤𬸣𬸣以降瑞兮，患山鸡之杂飞。",
            "玉温温以呈器兮，因碔砆之争辉。",
            "当侯门之四辟兮，墐嘉谟之重扉。",
            "既瑞器而无庸兮，宜昏暗之相微。",
            "徒刳石以为舟兮，顾沿流而志违。",
            "将刻木而作羽兮，与超腾之理非。",
            "矜孑孑于空江兮，靡群援之可依。",
            "血淋淋而滂流兮，顾江鱼之腹而将归。",
            "西风萧萧兮湘水悠悠，白芷芳歇兮江蓠秋。",
            "日晼晼兮川云收，櫂四起兮悲风幽。",
            "羁魂汨没兮我名永浮，碧波虽涸兮厥誉长流。",
            "向使甘言盛行于曩昔，岂今日居君王之座头。",
            "是知贪名徇禄而随世磨灭者，虽正寝之死乎无得与吾俦。",
            "当鼎足之嘉会兮，获周旋于君侯。",
            "雕盘玉豆兮罗珍羞，金巵琼斝兮方献酬。",
            "敢写心兮歌一曲，无诮余持杯以淹留。"
        ],
        "notes": "",
        "id": "f8f8306bf8d2c67deedb48f0d445b4f5"
    },
    {
        "author": "水神",
        "dynasty": "唐",
        "type": "诗",
        "rhythmic": "",
        "title": "霅溪夜宴诗 十",
        "preface": "",
        "paragraphs": [
            "行殿秋未晚，水宫风初凉。",
            "谁言此中夜，得接朝宗行。",
            "灵鼍振冬冬，神龙耀煌煌。",
            "红楼压波起，翠幄连云张。",
            "玉箫冷吟秋，瑶瑟清含商。",
            "贤臻江湖叟，贵列川渎王。",
            "谅予衰俗人，无能振颓纲。",
            "分辞皆乱世，乐寐蛟螭乡。",
            "栖迟幽岛间，几见波成桑。",
            "尔来尽流俗，难与倾壶觞。",
            "今日登华筵，稍觉神扬扬。",
            "方欢沧浪侣，遽恐白日光。",
            "海人瑞锦前，岂敢言文章。",
            "聊歌灵境会，此会诚难忘。"
        ],
        "notes": "",
        "id": "38f307e9ea1119fd8efc66b851636f13"
    },
    {
        "author": "水神",
        "dynasty": "唐",
        "type": "诗",
        "rhythmic": "",
        "title": "霅溪夜宴诗 十一",
        "preface": "",
        "paragraphs": [
            "雪集大野兮血波汹汹，玄黄交战兮吴无全陇。",
            "既霸业之将坠，宜嘉谟之不从。",
            "国步颠蹶兮吾道遘凶，处鸱夷之大困，入渊泉之九重。",
            "上帝愍余之非辜兮，俾大江鼓怒其冤踪。",
            "所以鞭浪山而疾驱波岳，亦粗足展余拂郁之心胸。",
            "当灵境之良宴兮，谬尊俎之相容。",
            "击箫鼓兮撞歌钟，吴讴越舞兮欢未极。",
            "遽军城晓鼓之冬冬，愿保上善之柔德，何行乐之地兮难相逢。"
        ],
        "notes": "",
        "id": "3a1b7736908a05b69c36991838998bff"
    }
]