[
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "偈",
        "preface": "",
        "paragraphs": [
            "久雨不晴，戊在丙丁。",
            "通身泥水，露出眼睛。",
            "且道是什么眼睛，林间泥滑滑，时叫两三声。"
        ],
        "notes": "",
        "id": "0019a6fa4dad3e7d1914e1abb721b75f"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "偈",
        "preface": "",
        "paragraphs": [
            "李四有钱不解饮，张三解饮又无钱。",
            "相招丰乐楼中看，不怕寒威雪满天。"
        ],
        "notes": "",
        "id": "453f02a37bf781dd60648078811e7e26"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其一",
        "preface": "",
        "paragraphs": [
            "才出胞胎便逸群，周行七步独称尊。",
            "当时若见云门老，不到如今累子孙。"
        ],
        "notes": "",
        "id": "e8ab49a398583c19c18b2082e2b56d82"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其二",
        "preface": "",
        "paragraphs": [
            "殃崫雄雄方勇锐，瞿昙住住息风波。",
            "杀人作佛当头劄，覆雨翻云在刹那。"
        ],
        "notes": "",
        "id": "630ed704ab5dfbf4a274e8cc6c61ce42"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其三",
        "preface": "",
        "paragraphs": [
            "一花拈起便承当，正眼传来不覆藏。",
            "今古流通无间断，枝枝叶叶尽芬芳。"
        ],
        "notes": "",
        "id": "1b788ec6ea78b62f77acbe74fe04dab5"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其四",
        "preface": "",
        "paragraphs": [
            "草衣木食道人高，传得金襕意气豪。",
            "此外已知无别法，刹竿倒处累儿曹。"
        ],
        "notes": "",
        "id": "47f5e52c69fcc6625187405f82ea7048"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其五",
        "preface": "",
        "paragraphs": [
            "达磨西来未足夸，少林捏目强生花。",
            "得皮得髓徒分别，妙性圆明本不差。"
        ],
        "notes": "",
        "id": "7ed21f3fce6ed2f1412ec9253e6342d6"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其六",
        "preface": "",
        "paragraphs": [
            "日面月面，灵光洞现。",
            "大地山河，南州北县。",
            "虽是老婆心切，那知疑杀监院。"
        ],
        "notes": "",
        "id": "a8712e2664103e60da915d111c6d29e7"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其七",
        "preface": "",
        "paragraphs": [
            "百丈野狐，两耳卓朔。",
            "脱兮不昧，堕兮不落。",
            "不昧不落，何是何错。",
            "若于当处不留情，万里晴空步寥廓。"
        ],
        "notes": "",
        "id": "7357fd324bdfed8954ab8d055f61dc7f"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其八",
        "preface": "",
        "paragraphs": [
            "威音王佛是儿孙，王老当时开大言。",
            "黄蘗见机分主伴，典刑千古定宗门。"
        ],
        "notes": "",
        "id": "74725601d2b82e7c8cf37d6e30b20393"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其九",
        "preface": "",
        "paragraphs": [
            "斩了猫儿问谂师，草鞋头戴自知时。",
            "两堂不是无言对，只要全提向上禨。"
        ],
        "notes": "",
        "id": "f4abaa995253ab495fcccaa9b8c119e0"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其一○",
        "preface": "",
        "paragraphs": [
            "南泉麻谷与归宗，道眼元来总不通。",
            "去礼国师瞻相好，区区只到半途中。"
        ],
        "notes": "",
        "id": "a116643cac691eb49d8d7215ba31696e"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其一一",
        "preface": "",
        "paragraphs": [
            "大庾岭头功德成，谩言点眼访知音。",
            "红炉片雪明端的，象外风光照古今。"
        ],
        "notes": "",
        "id": "3c59b43086bc332ca4f254b2cdf5413d"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其一二",
        "preface": "",
        "paragraphs": [
            "浄瓶踢倒赢山子，体用全彰迈古今。",
            "洞彻玄关垂手处，到头须是遇知音。"
        ],
        "notes": "",
        "id": "6d1be4450f8f2b8a9f9daca772a933b4"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其一三",
        "preface": "",
        "paragraphs": [
            "特来设粥夸英俊，那知王老更风流。",
            "打破粥锅呈丑拙，狸奴白牯一齐收。"
        ],
        "notes": "",
        "id": "091569eebe1aa5baf9fed85f432f4f7f"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其一四",
        "preface": "",
        "paragraphs": [
            "草户柴门谢子来，躬身下拜笑眉开。",
            "深深密密亲分付，莫道宝山空手回。"
        ],
        "notes": "",
        "id": "09520887341e365495b7dd761902cf84"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其一五",
        "preface": "",
        "paragraphs": [
            "台山古路是人游，个个寻婆问路头。",
            "堪笑赵州才勘破，寥寥千古使人愁。"
        ],
        "notes": "",
        "id": "0fa3bc4f166075c7938ca98c2195302b"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其一六",
        "preface": "",
        "paragraphs": [
            "西来祖意问如何，柏树庭前指似他。",
            "射虎不真徒没羽，至今天下有誵讹。"
        ],
        "notes": "",
        "id": "055730708222f49e061f8cfb51e10357"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其一七",
        "preface": "",
        "paragraphs": [
            "狗子无佛性，慈悲似海深。",
            "寻言逐句者，埋没丈夫心。"
        ],
        "notes": "",
        "id": "519638b826097e10bae53cc035842b45"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其一八",
        "preface": "",
        "paragraphs": [
            "面门出入每相见，日月由来不识真。",
            "海岳惯游知己少，反身归卧岭头云。"
        ],
        "notes": "",
        "id": "6229350aca239e98d1f4712a2e5ab387"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其一九",
        "preface": "",
        "paragraphs": [
            "似锦桃花满树红，灵云一见便心空。",
            "当时不遇玄沙老，争得名喧宇宙中。"
        ],
        "notes": "",
        "id": "a9670dea945e2d401cb50e595071fd5d"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其二○",
        "preface": "",
        "paragraphs": [
            "不出漫漫草路遮，出门犹更隔天涯。",
            "回机踏著通霄路，何处青山不是家。"
        ],
        "notes": "",
        "id": "0b483f8aeac32b847e68b50a6d1ceed3"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其二一",
        "preface": "",
        "paragraphs": [
            "大方独立峭巍巍，八面玲珑万象围。",
            "正坐当轩无位位，圆通无碍应群机。"
        ],
        "notes": "",
        "id": "0564ac01b2f82c847d7a5fdef0f587c7"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其二二",
        "preface": "",
        "paragraphs": [
            "小释迦，大文殊。",
            "闻名号，任称呼。",
            "藤条在握不能用，被他碧眼谩涂糊。"
        ],
        "notes": "",
        "id": "f01a5cf888650210088a83fa3bcc94c6"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其二三",
        "preface": "",
        "paragraphs": [
            "家世拄杖，佛祖付嘱。",
            "沩山寄来，香严发哭。",
            "父子投机，阳春雪曲。",
            "不是知音，大难相续。"
        ],
        "notes": "",
        "id": "2c13a9d75b77b197c1b542c8f1d352bf"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其二四",
        "preface": "",
        "paragraphs": [
            "一喝惊天动地雷，海翻太华洞然开。",
            "岩头胆丧魂飞也，谩道当时手搦擡。"
        ],
        "notes": "",
        "id": "38f324fd69dc4a33fd41d4ab74588625"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其二五",
        "preface": "",
        "paragraphs": [
            "亲儿弃了复何言，月在波心印碧天。",
            "独有一身无系累，困眠醒坐任随缘。"
        ],
        "notes": "",
        "id": "37bcffe17367a8757843ec610ad26d96"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其二六",
        "preface": "",
        "paragraphs": [
            "宝寿开堂推出僧，棒头有眼要分明。",
            "满城人瞎谁能晓，今古清风匝地生。"
        ],
        "notes": "",
        "id": "92f3150c925d8883b4a9a81270c43dac"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其二七",
        "preface": "",
        "paragraphs": [
            "须弥座上歛伽黎，海口潮音阐大机。",
            "世主大檀能藻鉴，灵山嘉会愈增辉。"
        ],
        "notes": "",
        "id": "0d4ede3ae0664a0dbaf32db7aabcb34a"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其二八",
        "preface": "",
        "paragraphs": [
            "北斗藏身句，商量几万般。",
            "贪观天上月，谁觉骨毛寒。"
        ],
        "notes": "",
        "id": "74c6ed19c5e11d4a374596415353a3ec"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其二九",
        "preface": "",
        "paragraphs": [
            "一波才动众波随，汩没尘寰几个知。",
            "突兀须弥横宇宙，纵横妙用更由谁。"
        ],
        "notes": "",
        "id": "046a55bf86d7c728de41ebba3c44fb1d"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其三○",
        "preface": "",
        "paragraphs": [
            "问来答去无偏党，铁壁银山作么通。",
            "纵夺临机言话堕，遂令千古动悲风。"
        ],
        "notes": "",
        "id": "88d6c474cb2ba4452f6591c057fd0cf8"
    },
    {
        "author": "释如本",
        "dynasty": "宋",
        "type": "诗",
        "rhythmic": "",
        "title": "颂古三十一首  其三一",
        "preface": "",
        "paragraphs": [
            "匙挑不上，箸拨不开。",
            "合掌赞言，善哉善哉。"
        ],
        "notes": "",
        "id": "60a5d287dc67ad8d8fe4c04f76b8275a"
    }
]