[
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "游清源洞",
        "preface": "",
        "paragraphs": [
            "清旦寻幽洞，攀跻有同游。",
            "雾雨藏诸峰，万窍响飕飕。",
            "树杪飞磴悬，岩外见客舟。",
            "藓藤垂翠琰，风叶随清流。",
            "百丈崖班驳，千尺木耸修。",
            "乌啼旸谷晓，云淡海城秋。",
            "莓苔蚀丹灶，山房花竹幽。",
            "疎烟生墟落，远水浮汀洲。",
            "朝斗空坛在，升仙往事悠。",
            "倚阑吟未就，归屐少迟留。"
        ],
        "notes": "",
        "id": "f25e37a4f645ed122ef1726a1455492f"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "山中四首  其一",
        "preface": "",
        "paragraphs": [
            "飞瀑挂高崖，幽禽响虚谷。",
            "怜此一片景，借得数椽屋。",
            "涧木卧槎牙，岩花散芳馥。",
            "策杖从所之，偶到南山麓。"
        ],
        "notes": "",
        "id": "3e9d900ad1879a6013a6857b8c34f6a6"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "山中四首  其二",
        "preface": "",
        "paragraphs": [
            "疎林过微雨，西岭收残晖。",
            "草露湿我屦，松风吹我衣。",
            "坐久四山暝，吟余独鸟飞。",
            "归来不知晚，萝月盈窗扉。"
        ],
        "notes": "",
        "id": "b84ea2688c24f777a36ecaa032411b62"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "山中四首  其三",
        "preface": "",
        "paragraphs": [
            "雅怀无所拘，偶行度前岗。",
            "长松发佳色，澄潭閟幽光。",
            "而我亦何幸，于此得相羊。",
            "低头心语口，兹游那可忘。"
        ],
        "notes": "",
        "id": "47d5eb78d1b75d16bcad3e2211bf211d"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "山中四首  其四",
        "preface": "",
        "paragraphs": [
            "暝色歛平川，云归日已夕。",
            "闲行信杖藜，倦坐憇苔石。",
            "花亦满意红，草自无心碧。",
            "吾亦乐吾年，人生不满百。"
        ],
        "notes": "",
        "id": "d502ac28eec713048ef459ecde554be4"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "海云阁",
        "preface": "",
        "paragraphs": [
            "天风来海门，惊浪作飞雨。",
            "岸云过已尽，陇树青可数。",
            "挂帆鸥鸟外，清吟正凝伫。",
            "欲去犹未能，渔灯粲烟渚。"
        ],
        "notes": "",
        "id": "4423807e3c5b9fcda32dd7b6a64586af"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "重游清源洞",
        "preface": "",
        "paragraphs": [
            "此地今重到，藤萝长碧阴。",
            "缅思仙去后，长有客来吟。",
            "出鸟江涛白，连云岭树深。",
            "杖藜宜少驻，灵迹尚堪寻。"
        ],
        "notes": "",
        "id": "a2015533c3e2f66ec71aa8fd94d0e203"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "小立",
        "preface": "",
        "paragraphs": [
            "小立当清晓，一筇吟影孤。",
            "兰香和雾湿，竹老带藤枯。",
            "野水流将合，春山淡欲无。",
            "雨晴犹未卜，劳尔鹁鸠呼。"
        ],
        "notes": "",
        "id": "9f4de654228a5f8b3b3d0f5c588885c6"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "晚渡",
        "preface": "",
        "paragraphs": [
            "桥巷低临水，数家深掩门。",
            "路穷生寂寞，人渡更黄昏。",
            "风色占帆席，潮痕认柳根。",
            "岸回林影暝，渔火满沙村。"
        ],
        "notes": "",
        "id": "dbc0987f9e6549d125e2e6a7cea6871f"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "游静真观",
        "preface": "",
        "paragraphs": [
            "古观门幽寂，来游亦夙缘。",
            "林堪巢老鹤，坛可礼真仙。",
            "秋晚寒生屋，雨深苔印砖。",
            "旧藏多御赐，应识尚留传。"
        ],
        "notes": "",
        "id": "07449aff32e4e657d867b1b75c5a6a25"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "题泉州张许祠",
        "preface": "",
        "paragraphs": [
            "泉与睢阳隔，事闻犹涕零。",
            "人虽死忠义，祠自活英灵。",
            "坏砌寒云聚，空庭古柏青。",
            "功名见信史，何必更碑铭。"
        ],
        "notes": "",
        "id": "b8b90af0f0c44914b8cc249c225c8730"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "和胡教授山庵见访归韵",
        "preface": "",
        "paragraphs": [
            "因赴山中约，归途带暝痕。",
            "禽声沉众树，人影背孤村。",
            "雾起寒城里，江流古岸根。",
            "行吟多得句，知欲与谁论。"
        ],
        "notes": "",
        "id": "0a640ebadb83973c1f20d8ce1be1aa3c"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "大帽山",
        "preface": "",
        "paragraphs": [
            "众山皆弭伏，独让此峰尊。",
            "绝顶时犹雨，中林昼亦昏。",
            "逆风松势偃，触石水声喧。",
            "定有幽栖者，何因得晤言。"
        ],
        "notes": "",
        "id": "836762da8c662cd77394e4431c584bc6"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "山中夜归",
        "preface": "",
        "paragraphs": [
            "一鹤候柴关，林空境自闲。",
            "竹房秋后冻，病叟夜深还。",
            "树密疑无路，月明犹在山。",
            "幽居便所适，已是十年闲。"
        ],
        "notes": "",
        "id": "8fb8d2ac94848602e15bf6e585040b16"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "瑞兴寺",
        "preface": "",
        "paragraphs": [
            "路僻今芜翳，寒厨尚起烟。",
            "僧依三佛住，门与数峰连。",
            "雨润苔封塔，年深竹覆泉。",
            "创时灵异事，犹有断碑传。"
        ],
        "notes": "",
        "id": "47847b042db3f75f30f7d7308f58d8f3"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "真人洞",
        "preface": "",
        "paragraphs": [
            "扪葛敲幽户，空山得遍观。",
            "云离朝拜石，苔积上升坛。",
            "秋晚涧声涩，月明松影寒。",
            "真人不可遇，谁复此烧丹。"
        ],
        "notes": "",
        "id": "2816c9d10a1b4cb809367cd954989360"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "和黄瑞玉山庵",
        "preface": "",
        "paragraphs": [
            "偶寻孤隠处，幽僻远腥荤。",
            "结屋聊依石，栽松却傍坟。",
            "山深长雾雨，海近渺风云。",
            "不必称昏聩，自然疎见闻。"
        ],
        "notes": "",
        "id": "0d63c821bf3c7b1c21c49f4c8f2154b2"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "赵山神祠",
        "preface": "",
        "paragraphs": [
            "山中虽隐迹，名被世人知。",
            "无策欲干主，有诗还立祠。",
            "水云通别渚，枳槲荫空墀。",
            "多少能吟者，焚香为拂碑。"
        ],
        "notes": "",
        "id": "e0ba10acb0e183519f9e133fcb19518a"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "题秦君亭",
        "preface": "",
        "paragraphs": [
            "昔只为吟隠，偶然依佛居。",
            "路逢阴壑尽，云抱晓岩虚。",
            "亭在因人重，山深与世疎。",
            "倘怀名利念，到此欲何如。"
        ],
        "notes": "",
        "id": "8f44ebaf08965fd7e125e9509d7d1c7d"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "承天寺寻勤上人",
        "preface": "",
        "paragraphs": [
            "古寺多陈迹，幽花祇自开。",
            "净无秋后暑，远绝市中埃。",
            "苔色侵碑石，松阴蔽月台。",
            "山人迟未至，欲去重徘徊。"
        ],
        "notes": "",
        "id": "a9efcfe565ab922fa1729cd0fb5f3444"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "次姜秦祠和胡教授韵",
        "preface": "",
        "paragraphs": [
            "晓谒崇祠雾霭深，行藏因识二贤心。",
            "榻前自有孤忠疏，林下谁赓招隠吟。",
            "寂寂精庐苍藓入，堂堂遗像暗尘侵。",
            "客中莫致生刍奠，聊汲山泉荐菊斟。"
        ],
        "notes": "",
        "id": "cb7acfbeff15203fcac22929ad451138"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "题宝山寺二首  其一",
        "preface": "",
        "paragraphs": [
            "寓此曾三夏，重来隔五年。",
            "溪山亦良是，怀想转凄然。"
        ],
        "notes": "",
        "id": "c72f2c551b71c20b1cc894ca70dbe8ad"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "题宝山寺二首  其二",
        "preface": "",
        "paragraphs": [
            "去腊应差暖，今春定有寒。",
            "涧梅花半树，侵晓又凋残。"
        ],
        "notes": "",
        "id": "dccf762b75aa26f192f0b2e717aecc5b"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "宿友人白云庵三首  其一",
        "preface": "",
        "paragraphs": [
            "不到岁时久，重来人事疎。",
            "扫云僧亦去，谁伴主翁居。"
        ],
        "notes": "",
        "id": "397d14f54883e0d3f7940becc026ac48"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "宿友人白云庵三首  其二",
        "preface": "",
        "paragraphs": [
            "万籁夜俱寂，蒲团清可禅。",
            "林疎窗过月，岩远竹通泉。"
        ],
        "notes": "",
        "id": "bbd54873f2ab9a4b98351ac5885dd63e"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "宿友人白云庵三首  其三",
        "preface": "",
        "paragraphs": [
            "城里秋犹热，山中寒已浓。",
            "紫檀时小炷，危坐听晨钟。"
        ],
        "notes": "",
        "id": "ca28850b0e33772b460b098fc9f874cd"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "送壁上人归承天寺",
        "preface": "",
        "paragraphs": [
            "城寺思归兴忽生，又携筇杖出云扃。",
            "月明后夜空山里，绕屋泉声只自听。"
        ],
        "notes": "",
        "id": "97639070a1330f76ad5f7f1cb5703442"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "方海丰诗境楼分赋得春风",
        "preface": "",
        "paragraphs": [
            "暖袭游人陌上尘，不知花信几番新。",
            "莫教吹到荼䕷处，吹到荼䕷是晚春。"
        ],
        "notes": "",
        "id": "62db1d21d3621190b36301c5042657b9"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "寄方俊甫",
        "preface": "",
        "paragraphs": [
            "市桥劳送别，转影又经时。",
            "几度月圆夜，独行谁共时。",
            "菊寒开欲遍，书远到应迟。",
            "西瀑成庵未，幽楼莫负期。"
        ],
        "notes": "",
        "id": "b895eee056b73c80fdded602e7a2ee24"
    },
    {
        "author": "释圆悟",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "独怜万木凋零后，屹立风霜惨澹中。"
        ],
        "notes": "",
        "id": "c21c7e4e197fa38d41476f69a5d79132"
    }
]