[
    {
        "author": "沈明叔",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "汉事正犹豫，足迹正跫然。",
            "岩陵老子，当时底事动天顽。",
            "曾把丝纶一掷，藐视山河九鼎，高议凛人寒。",
            "竹帛非吾事，霄汉任腾骞。",
            "问云台，还得似，钓台巅。",
            "几年山下，使人犹识汉衣冠。",
            "寄语功名馀子，今日成尘何在，百战亦多艰。",
            "一笑桐江上，来往钓名船。"
        ],
        "notes": "",
        "id": "402496b86272845cf17f9334e1ae0abf"
    }
]