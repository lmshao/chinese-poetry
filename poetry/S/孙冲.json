[
    {
        "author": "孙冲",
        "dynasty": "宋",
        "type": "诗",
        "rhythmic": "",
        "title": "送张无梦归天台",
        "preface": "",
        "paragraphs": [
            "天台山里草堂低，一到都城识面稀。",
            "绮里冠裳遵汉命，许由风骨谢尧归。",
            "去时暑气蒸船滴，到日秋云伴鹤飞。",
            "谁向薜萝寻觅得，石桥侵汉见依微。"
        ],
        "notes": "",
        "id": "48fc370af91c3f598b886692344e9636"
    },
    {
        "author": "孙冲",
        "dynasty": "宋",
        "type": "诗",
        "rhythmic": "",
        "title": "过古夹寨城",
        "preface": "",
        "paragraphs": [
            "宋氏英声振，并门意气扬。",
            "两雄争裂土，百战竞图王。",
            "揣敌惟虞晋，躭颐已噬唐。",
            "大河分背面，上党扼咽吭。",
            "地利知为胜，人心彼未遑。",
            "重围夸壁立，夹寨逞虹张。",
            "埇道便轮馈，游兵劲绝粮。",
            "蒙冲窥女堞，钩戟伺陑墙。",
            "踞峙培山峻，环围列堑长。",
            "力攻须陷没，坚拒倚金汤。",
            "墨带推才妙，班斤衒技良。",
            "万夫横剑刃，一噉堕夷伤。",
            "野草涂肝脑，贪心怒虎狼。",
            "嘶鸣宵遁马，感慨守陴郎。",
            "戈甲从谁息，功名漫自狂。",
            "逡巡称五代，合沓鬬干场。",
            "此后连吞并，于时旋覆亡。",
            "昔年劳战阵，今日旧城隍。",
            "耕涩枯骸白，风腥鬼火光。",
            "营基系井室，濠坎密榆桑。",
            "忍杀天还厌，阴谋嗣昔昌。",
            "驱除期出震，草昧在开皇。",
            "真主临绵宇，华胥正乐康。",
            "廓然文轨至，海外截封疆。"
        ],
        "notes": "",
        "id": "6c054fbf0c9dd744522e3011981e4c6f"
    },
    {
        "author": "孙冲",
        "dynasty": "宋",
        "type": "诗",
        "rhythmic": "",
        "title": "题桑子铺石壁",
        "preface": "",
        "paragraphs": [
            "峨峨溪畔石，迢迢石边路。",
            "寄言名利徒，清闲诚足慕。"
        ],
        "notes": "",
        "id": "1a90a83217882f5230ed1d94c06f70ad"
    },
    {
        "author": "孙冲",
        "dynasty": "宋",
        "type": "诗",
        "rhythmic": "",
        "title": "长平怀古",
        "preface": "",
        "paragraphs": [
            "邯郸无策信冯亭，上党须贪泽起兵。",
            "赵括母言犹不听，当时谁肯计长平。"
        ],
        "notes": "",
        "id": "f3b7c20e7cae0ced49a1a517d7037244"
    }
]