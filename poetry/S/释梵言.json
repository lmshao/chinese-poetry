[
    {
        "author": "释梵言",
        "dynasty": "宋",
        "type": "诗",
        "rhythmic": "",
        "title": "偈三首  其一",
        "preface": "",
        "paragraphs": [
            "吾心似秋月，碧潭清浩洁。",
            "无物堪比伦，教我如何说。"
        ],
        "notes": "",
        "id": "9b9db3b2a9660e3b8749387f072a3f9c"
    },
    {
        "author": "释梵言",
        "dynasty": "宋",
        "type": "诗",
        "rhythmic": "",
        "title": "偈三首  其二",
        "preface": "",
        "paragraphs": [
            "一生二，二生三，遏捺不住，廓周沙界。",
            "德灵直上妙峰，善财却入楼阁。",
            "新妇骑驴阿家牵，山青水绿。",
            "桃华红，李华白，一尘一佛土，一叶一释迦。"
        ],
        "notes": "",
        "id": "d8ad0919657926a994d4a10c561e75dd"
    },
    {
        "author": "释梵言",
        "dynasty": "宋",
        "type": "诗",
        "rhythmic": "",
        "title": "偈三首  其三",
        "preface": "",
        "paragraphs": [
            "腊月二十日，一年将欲尽，万里未归人。",
            "门前残雪日轮消，室内红尘遣谁扫。"
        ],
        "notes": "",
        "id": "7d6d74dc4f39d208a042a7438171a8a0"
    },
    {
        "author": "释梵言",
        "dynasty": "宋",
        "type": "诗",
        "rhythmic": "",
        "title": "颂古九首  其一",
        "preface": "",
        "paragraphs": [
            "赵州老，对面人难晓。",
            "一归何处，青州布袄。",
            "金银琉璃，砗磲玛瑙。"
        ],
        "notes": "",
        "id": "48dfb87da812f5f189193112b5a8882c"
    },
    {
        "author": "释梵言",
        "dynasty": "宋",
        "type": "诗",
        "rhythmic": "",
        "title": "颂古九首  其二",
        "preface": "",
        "paragraphs": [
            "春风二月半，桃华红烂熳。",
            "灵云到处逢，衲僧著眼看。",
            "看，看，短棹孤舟，谁居彼岸。"
        ],
        "notes": "",
        "id": "fc2c0d4cbd9a831b6282f1e4375d4eb5"
    },
    {
        "author": "释梵言",
        "dynasty": "宋",
        "type": "诗",
        "rhythmic": "",
        "title": "颂古九首  其三",
        "preface": "",
        "paragraphs": [
            "田中插锹，床上推枕。",
            "千手千眼，不审不审。"
        ],
        "notes": "",
        "id": "f46e7e6f01ec2b5331e056b72c7a345a"
    },
    {
        "author": "释梵言",
        "dynasty": "宋",
        "type": "诗",
        "rhythmic": "",
        "title": "颂古九首  其四",
        "preface": "",
        "paragraphs": [
            "风云会合又相期，觌面难明第一机。",
            "霹雳一声天地迥，西河师子却生儿。"
        ],
        "notes": "",
        "id": "5e6a241775b3048509de063dbd1060e4"
    },
    {
        "author": "释梵言",
        "dynasty": "宋",
        "type": "诗",
        "rhythmic": "",
        "title": "颂古九首  其五",
        "preface": "",
        "paragraphs": [
            "庭前柏树子，不是祖师心。",
            "莫执一时见，便忘千古音。"
        ],
        "notes": "",
        "id": "3ed836b61ef11ba01e0e767c91b31f9d"
    },
    {
        "author": "释梵言",
        "dynasty": "宋",
        "type": "诗",
        "rhythmic": "",
        "title": "颂古九首  其六",
        "preface": "",
        "paragraphs": [
            "汗马功劳要立身，将军一等扫边尘。",
            "全身只待英雄士，不遇英雄愁杀人。"
        ],
        "notes": "",
        "id": "8760843e07891efd17c127642d17d598"
    },
    {
        "author": "释梵言",
        "dynasty": "宋",
        "type": "诗",
        "rhythmic": "",
        "title": "颂古九首  其七",
        "preface": "",
        "paragraphs": [
            "查渡湖南涉路歧，云门不惜两茎眉。",
            "万古碧潭空界月，再三捞摝始应知。"
        ],
        "notes": "",
        "id": "e814ce1222d775a39e496b2d31a6016b"
    },
    {
        "author": "释梵言",
        "dynasty": "宋",
        "type": "诗",
        "rhythmic": "",
        "title": "颂古九首  其八",
        "preface": "",
        "paragraphs": [
            "仰之弥高，钻之弥固。",
            "昭昭明明，如藤倚树。",
            "大笑呵呵夸白牛，碧云缭绕无寻处。"
        ],
        "notes": "",
        "id": "558ff0c05cd15dff2c0365d3d6bb9555"
    },
    {
        "author": "释梵言",
        "dynasty": "宋",
        "type": "诗",
        "rhythmic": "",
        "title": "颂古九首  其九",
        "preface": "",
        "paragraphs": [
            "当日临崖看浒眼，至今观水忆南泉。",
            "赵州头戴草鞋去，渔翁腰带好牵船。"
        ],
        "notes": "",
        "id": "d71a11e1014f2f918a4bb019375840e0"
    },
    {
        "author": "释梵言",
        "dynasty": "宋",
        "type": "诗",
        "rhythmic": "",
        "title": "张提举到山有作",
        "preface": "",
        "paragraphs": [
            "清世朝贤难会面，岩堂语道霜风扇。",
            "借问何时出帝乡，笑云西蜀乌头贱。",
            "阿呵阿，谁人荐裴相。",
            "当年典豫章，不惜眉毛又相见。"
        ],
        "notes": "",
        "id": "47372e6d3e1841857e5487bf136b1d0f"
    },
    {
        "author": "释梵言",
        "dynasty": "宋",
        "type": "诗",
        "rhythmic": "",
        "title": "送务绅禅者分卫歌",
        "preface": "",
        "paragraphs": [
            "豁灵明，开正道，脱却多年肮臭破布袄。",
            "顶门一劄，眼睛便定动，如今识得无能老天。",
            "真智现，非作造，卷衲携筇下云峤。",
            "直去庐陵化有缘，万户千门须徧到。",
            "禾山鼓，清平调，俯仰顺从心一照。",
            "那边若遇本色人，点著皆知妙不妙。",
            "子莫学，石头老，书信不通行太早。",
            "得个清源𨱄斧儿，南台石上锄荒草。"
        ],
        "notes": "",
        "id": "215e14d46f7d0691c2671eece9cb7770"
    },
    {
        "author": "释梵言",
        "dynasty": "宋",
        "type": "诗",
        "rhythmic": "",
        "title": "示昙清侍者牧牛歌",
        "preface": "",
        "paragraphs": [
            "侬家牧个白牛，年来可纵可收。",
            "不用鼻头絭索，任渠放荡林丘。",
            "风清月莹，踪迹难俦。",
            "香严鞭杖，巩放绳头，跨入白云深处游。",
            "直得通身无影象，时吹木笛有来由。",
            "小牛儿，莫容易，浅草平田且随意。",
            "勿令逐队上高坡，筋力未能登崄巇。",
            "傍水依山养，令头角完备。",
            "叱，岂不见貍奴白牯解作师子游戏。"
        ],
        "notes": "",
        "id": "5901472f8a8732b3e13bc2829914c3ce"
    }
]