[
    {
        "author": "宋之瑞",
        "dynasty": "宋",
        "type": "诗",
        "rhythmic": "",
        "title": "游石桥二绝  其一",
        "preface": "",
        "paragraphs": [
            "石梁横亘不知春，阅尽憧憧几许人。",
            "正使更无蒸餠碍，可能前路绝荆榛。"
        ],
        "notes": "",
        "id": "7c540732c469e3e461a32939062aae24"
    },
    {
        "author": "宋之瑞",
        "dynasty": "宋",
        "type": "诗",
        "rhythmic": "",
        "title": "游石桥二绝  其二",
        "preface": "",
        "paragraphs": [
            "应缘心在已心空，方广那知只此中。",
            "金爵茗花时现灭，不妨游戏小神通。"
        ],
        "notes": "",
        "id": "af328f15c55e85bff9096f2466e03ce8"
    },
    {
        "author": "宋之瑞",
        "dynasty": "宋",
        "type": "诗",
        "rhythmic": "",
        "title": "洪阳洞",
        "preface": "",
        "paragraphs": [
            "天台自是神仙窟，常恨平生游未足。",
            "朅来访古得洪阳，不惮攀跻冒炎酷。",
            "当年事往虽渺茫，至今峭壁摩空苍。",
            "豁从洞口见穿穴，始信灵迹由天藏。",
            "细泉滴乳散璎珞，乱石排衙互拏攫。",
            "上施床几看烧丹，旁布塍畦闲种药。",
            "虚舟聊具仍驭风，灵源暗与江流通。",
            "欲携束缊恣幽讨，却疑深处藏蛟龙。",
            "惜哉此境真奇绝，地偏往往成湮没。",
            "仅存野庙傍山阿，傥非好事谁留辙。",
            "吾衰重到定无期，肯辞茧足陵丹梯。",
            "共言荆榛无路入，徒羡翠羽穿林飞。",
            "安知咫尺蓬莱隔，邂逅仙人还不识。",
            "谩书所历记吾曹，归向天台诧泉石。"
        ],
        "notes": "",
        "id": "3781ed3422018cf2a7d22a2ad396484d"
    }
]