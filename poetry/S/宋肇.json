[
    {
        "author": "宋肇",
        "dynasty": "宋",
        "type": "诗",
        "rhythmic": "",
        "title": "三峡堂  其一",
        "preface": "",
        "paragraphs": [
            "林峦十里上巉岩，飞槛初凭缥缈间。",
            "夔子风烟依白帝，夜郎耕稼接乌蛮。",
            "砌横乱石遥临涧，门对高峰近带山。",
            "咫尺惊湍吁莫测，每来登此念乡关。"
        ],
        "notes": "",
        "id": "66d2a383c27bb81fd9ca5646cfcfb77f"
    },
    {
        "author": "宋肇",
        "dynasty": "宋",
        "type": "诗",
        "rhythmic": "",
        "title": "三峡堂  其二",
        "preface": "",
        "paragraphs": [
            "初寻磴道踏雪烟，渐引茅簷屋数椽。",
            "江影动摇波面日，山光隠见峡中天。",
            "放怀罇酒凭栏客，回首弦歌趁市船。",
            "要与舟人同此乐，移花种竹满簷前。"
        ],
        "notes": "",
        "id": "ff5b95d79ce544cbb38298e4a872bee2"
    },
    {
        "author": "宋肇",
        "dynasty": "宋",
        "type": "诗",
        "rhythmic": "",
        "title": "白帝城",
        "preface": "",
        "paragraphs": [
            "江雨霏霏白帝城，秋草未枯春草生。",
            "古来战垒如云横，万里瞿塘断人行。",
            "至今三峡路峥嵘，时清不见更屯兵。",
            "荒凉废堞没春耕，但见牛羊日西平。"
        ],
        "notes": "",
        "id": "4a9a6bdc296d79069b5a46ed4b16ba17"
    },
    {
        "author": "宋肇",
        "dynasty": "宋",
        "type": "诗",
        "rhythmic": "",
        "title": "峡口",
        "preface": "",
        "paragraphs": [
            "万里西南路，瞿唐据上游。",
            "峡分山对立，江合水争流。",
            "蛟鳄从来患，风波自古愁。",
            "几时飞两桨，归去幔帆秋。"
        ],
        "notes": "",
        "id": "0b2e8ef3acd79e6f982c3c0b4f965354"
    },
    {
        "author": "宋肇",
        "dynasty": "宋",
        "type": "诗",
        "rhythmic": "",
        "title": "夔冬暖雪不到地唯山高处尽白它皆霏雨而已",
        "preface": "",
        "paragraphs": [
            "密下斜飞片片愁，不堪飘泊向西州。",
            "思家对雪诚何味，只与群山鬭白头。"
        ],
        "notes": "",
        "id": "2a3ab719a13bae50ce4219d23ffc4e56"
    },
    {
        "author": "宋肇",
        "dynasty": "宋",
        "type": "诗",
        "rhythmic": "",
        "title": "晚晴",
        "preface": "",
        "paragraphs": [
            "古道遥临水，荒城早闭门。",
            "乱山啣落照，归鸟下空园。",
            "江口渔人舫，崖腰桑树村。",
            "客愁何可奈，有酒莫空樽。"
        ],
        "notes": "",
        "id": "a58dc2d5df6ae90a2e8e43d78534bee3"
    },
    {
        "author": "宋肇",
        "dynasty": "宋",
        "type": "诗",
        "rhythmic": "",
        "title": "中秋对月用昌黎先生赠张功曹韵",
        "preface": "",
        "paragraphs": [
            "水精为鉴金为波，挂空影写山与河。",
            "清光此夜十分好，有酒有客宜高歌。",
            "去年今日行役苦，若宿溪边宿逢雨。",
            "传闻蜀道如天高，崖县壁绝哀猿号。",
            "波横剑戟不易上，陆有虎豹何由逃。",
            "江山旧恃白帝险，风俗犹带乌蛮操。",
            "驱驰两月到西塞，梦寐万里还东皋。",
            "嗅梅踏雪巴子里，路入鬼门欣不死。",
            "飞飞倦鸟惟思还，玉笋岂是鹿官班。",
            "余生但愿闲及酒，虚名宁顾触与蛮。",
            "良宵佳客十有五，云放月入樽罍间。",
            "颓然老子兴不浅，韩诗坡句聊追攀。",
            "君不见天宝霓裳羽衣歌，人间乐舞难同科。",
            "遗音犹在悲凉多，有酒且歌遑恤他。",
            "不饮如此良夜何。"
        ],
        "notes": "",
        "id": "f467980bdd5a418a56f377faecd3a9c1"
    },
    {
        "author": "宋肇",
        "dynasty": "宋",
        "type": "诗",
        "rhythmic": "",
        "title": "杜鹃",
        "preface": "",
        "paragraphs": [
            "暖云无定半阴晴，茅屋纸窗深复明。",
            "乔木参天竹千茎，巴山欲晓风露清。",
            "杜鹃飞鸣遶江城，鱼复四月江水生。",
            "林花落尽空含情，瀼东瀼西朝暮声。"
        ],
        "notes": "",
        "id": "d0ef8b838822bad29ec7ad7d6ce74a32"
    },
    {
        "author": "宋肇",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "知君也厌雕肝肾，分我江南数斛愁。"
        ],
        "notes": "",
        "id": "87a219f90507d887bdfadb1277eb74c7"
    }
]