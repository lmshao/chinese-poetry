[
    {
        "author": "嵩岳诸仙",
        "dynasty": "唐",
        "type": "诗",
        "rhythmic": "",
        "title": "嫁女诗 一",
        "preface": "",
        "paragraphs": [
            "劝君酒，为君悲且吟。",
            "自从频见市朝改，无复瑶池宴乐心。"
        ],
        "notes": "",
        "id": "ecc84f8b8ab1c9452febb95e8dbd720e"
    },
    {
        "author": "嵩岳诸仙",
        "dynasty": "唐",
        "type": "诗",
        "rhythmic": "",
        "title": "嫁女诗 二",
        "preface": "",
        "paragraphs": [
            "奉君酒，休叹市朝非。",
            "早知无复瑶池兴，悔驾骅骝草草归。"
        ],
        "notes": "",
        "id": "9d70327a04b78d89a986d5de4e493df6"
    },
    {
        "author": "嵩岳诸仙",
        "dynasty": "唐",
        "type": "诗",
        "rhythmic": "",
        "title": "嫁女诗 三",
        "preface": "",
        "paragraphs": [
            "八马回乘汗漫风，犹思往事憩昭宫。",
            "宴移玄圃情方洽，乐奏钧天曲未终。",
            "斜汉露凝残月冷，流霞杯泛曙光红。",
            "昆仑回首不知处，疑是酒酣魂梦中。"
        ],
        "notes": "",
        "id": "dab5219f6881510641dac67c64beea1f"
    },
    {
        "author": "嵩岳诸仙",
        "dynasty": "唐",
        "type": "诗",
        "rhythmic": "",
        "title": "嫁女诗 四",
        "preface": "",
        "paragraphs": [
            "一曲笙歌瑶水滨，曾留逸足驻征轮。",
            "人间甲子周千岁，灵境杯觞初一巡。",
            "玉兔银河终不夜，奇花好树镇长春。",
            "悄知碧海饶词句，歌向俗流疑误人。"
        ],
        "notes": "",
        "id": "aa0b9e0b2012168ea90981bbccf87de6"
    },
    {
        "author": "嵩岳诸仙",
        "dynasty": "唐",
        "type": "诗",
        "rhythmic": "",
        "title": "嫁女诗 五",
        "preface": "",
        "paragraphs": [
            "珠露金风下界秋，汉家陵树冷修修。",
            "当时不得仙桃力，寻作浮尘飘陇头。"
        ],
        "notes": "",
        "id": "74b5bf370ec8e142d020c1a2529b9f11"
    },
    {
        "author": "嵩岳诸仙",
        "dynasty": "唐",
        "type": "诗",
        "rhythmic": "",
        "title": "嫁女诗 六",
        "preface": "",
        "paragraphs": [
            "五十余年四海清，自亲丹药得长生。",
            "若言尽是仙桃力，看取神仙簿上名。"
        ],
        "notes": "",
        "id": "b3868b0eabdc64038bcb3036bb7fe7b1"
    },
    {
        "author": "嵩岳诸仙",
        "dynasty": "唐",
        "type": "诗",
        "rhythmic": "",
        "title": "嫁女诗 七",
        "preface": "",
        "paragraphs": [
            "月照骊山露泣花，似悲先帝早升遐。",
            "至今犹有长生鹿，时遶温泉望翠华。"
        ],
        "notes": "",
        "id": "9e16e267a6c3594e59aa465ef23f9087"
    },
    {
        "author": "嵩岳诸仙",
        "dynasty": "唐",
        "type": "诗",
        "rhythmic": "",
        "title": "嫁女诗 八",
        "preface": "",
        "paragraphs": [
            "幽蓟烟尘别九重，贵妃汤殿罢歌钟。",
            "中宵扈从无全杖，大驾苍黄发六龙。",
            "妆匣尚留金翡翠，暖池犹浸玉芙蓉。",
            "荆榛一闭朝元路，唯有悲风吹晚松。"
        ],
        "notes": "",
        "id": "a58df3a607d5f6d085b1bbf242e43b84"
    },
    {
        "author": "嵩岳诸仙",
        "dynasty": "唐",
        "type": "诗",
        "rhythmic": "",
        "title": "嫁女诗 九",
        "preface": "",
        "paragraphs": [
            "上清神女，玉京仙郎。",
            "乐此今夕，和鸣凤凰。",
            "凤凰和鸣，将翱将翔。",
            "与天齐休，庆流无央。"
        ],
        "notes": "",
        "id": "eeed537f157f2b53d83330ebb0b8e7f9"
    },
    {
        "author": "嵩岳诸仙",
        "dynasty": "唐",
        "type": "诗",
        "rhythmic": "",
        "title": "嫁女诗 十",
        "preface": "",
        "paragraphs": [
            "玉为质兮花为颜，蝉为鬓兮云为鬟。",
            "何劳傅粉兮施渥丹，早出娉婷兮缥缈间。"
        ],
        "notes": "",
        "id": "0c58eb5ce7b9a3cc155ccbf02c66fbf9"
    },
    {
        "author": "嵩岳诸仙",
        "dynasty": "唐",
        "type": "诗",
        "rhythmic": "",
        "title": "嫁女诗 十一",
        "preface": "",
        "paragraphs": [
            "水晶帐开银烛明，风摇珠珮连云清。",
            "休匀红粉饰花态，早驾双鸾朝玉京。"
        ],
        "notes": "",
        "id": "febb896eba01c597c8ce6ebe50e0c289"
    },
    {
        "author": "嵩岳诸仙",
        "dynasty": "唐",
        "type": "诗",
        "rhythmic": "",
        "title": "嫁女诗 十二",
        "preface": "",
        "paragraphs": [
            "三星在天银河回，人间曙色东方来。",
            "玉苗琼蕊亦宜夜，莫使一花冲晓开。"
        ],
        "notes": "",
        "id": "ff1ec8d325242498a96ef2928f59c4e0"
    }
]