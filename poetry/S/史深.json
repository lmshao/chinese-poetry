[
    {
        "author": "史深",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "画楼帘半卷，倩谁觅、凤箫音。",
            "记待月梅边，笼香酒后，私语屏阴。",
            "忽忽佩珠暗解，断归鸿、消息两沉沉。",
            "前度刘郎易老，旧时飞燕难寻。",
            "罗襟。",
            "薄有泪痕侵。",
            "钗股暗黄金。",
            "向宝奁密看，绫笺小字，长是惊心。",
            "登临漫劳眺远，但青山、杳隔暮云深。",
            "曾傍湾桥系马，紫骝嘶度平林。"
        ],
        "notes": "",
        "id": "4a9121f03437b09eb5f4f110e62fab45"
    },
    {
        "author": "史深",
        "dynasty": "宋",
        "type": "词",
        "rhythmic": "玉漏迟",
        "title": "",
        "preface": "",
        "paragraphs": [
            "绿树深庭院。",
            "侵帘暝草，沿砌幽藓。",
            "问讯馀芳，糁迳碎红千点。",
            "暗有芹香坠几，认杏栋、营巢新燕。",
            "晴思软。",
            "春光几许，费人裁翦。",
            "梅阴地湿无尘，但密袖薰虬，静看诗卷。",
            "半掬羁心，似翠蕉难展。",
            "花事因循过了，渐愁人、薰风团扇。",
            "屏昼掩。",
            "屏上数峰青远。"
        ],
        "notes": "",
        "id": "9e9a032e1e2a75d533bb8a30b8c4e95f"
    },
    {
        "author": "史深",
        "dynasty": "宋",
        "type": "词",
        "rhythmic": "花心动",
        "title": "",
        "preface": "",
        "paragraphs": [
            "肌雪浮香，见梅花清姿，漫劳凝伫。",
            "淡粉最娇，羞把春□，长记寿阳眉妩。",
            "绿苔深迳寻幽地，谁相伴、凌波微步。",
            "翠鸳冷，芳尘路杳，旧游何处。",
            "不信重城间阻。",
            "终没个因由，寄声传语。",
            "宝炬凝珠，彩笔呵冰，密写断肠新句。",
            "月寒烟瞑孤山下，羞吟□、断桥边去。",
            "遮愁绪。",
            "丹青怎生画取。"
        ],
        "notes": "",
        "id": "6faea428ac9fd7714c9fa88a4e654935"
    }
]