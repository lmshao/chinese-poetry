[
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "感古",
        "preface": "",
        "paragraphs": [
            "九折无停波，三光如转烛。",
            "玄珠人不识，徒爱燕赵玉。",
            "祖龙已深惑，汉氏远狥欲。",
            "骊山与茂陵，相对秋草绿。"
        ],
        "notes": "",
        "id": "e9856cbc776c7d44089b999e16fcdb88"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "赠王道士",
        "preface": "",
        "paragraphs": [
            "玉洞秋有花，蓬山夜无鬼。",
            "岂知浮云世，生死逐流水。",
            "瑶台歌一曲，曲尽五烟起。",
            "悠然望虚路，玉京在海里。",
            "青箓秘不闻，黄鹤去不止。",
            "愿随执轻策，往结周太子。"
        ],
        "notes": "",
        "id": "211e8e6dbd1c59153de765a023134951"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "古思",
        "preface": "",
        "paragraphs": [
            "春华惜妾态，秋草念妾心。",
            "始知井边桐，不如堂上琴。",
            "月落却羡镜，花飞犹委苔。",
            "门前长江水，一去终不回。"
        ],
        "notes": "",
        "id": "a08a6b0076fe297e20e69e638359c33f"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "猎客",
        "preface": "",
        "paragraphs": [
            "五陵射雕客，走马占春光。",
            "下马青楼前，华裾独煌煌。",
            "自言家咸京，世族如金张。",
            "击钟传鼎食，尔来八十强。",
            "朱门争先开，车轮满路傍。",
            "娥娥燕赵人，珠箔闭高堂。",
            "清歌杂妙舞，临欢度曲长。",
            "朝游园花新，夜宴池月凉。",
            "更以驰骤多，意气事[彊]梁。",
            "君王正年少，终日在长杨。"
        ],
        "notes": "",
        "id": "06d5d40ffa3d2b926a5f66557f3fc0b3"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "送进士苗纵归紫逻山居",
        "preface": "",
        "paragraphs": [
            "汝上多奇山，高怀惬清境。",
            "强来干名地，冠带不能整。",
            "常言梦归处，泉石寒更静。",
            "鹤声夜无人，空月随松影。",
            "今朝抛我去，春物伤明景。",
            "怅望相送还，微阳在东岭。"
        ],
        "notes": "",
        "id": "c676cb5640fab5f4fc329d78687bb063"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "卖花者",
        "preface": "",
        "paragraphs": [
            "少壮彼何人，种花荒苑外。",
            "不知力田苦，却笑耕耘辈。",
            "当春卖春色，来往经几代。",
            "长安甲第多，处处花堪爱。",
            "良金不惜费，竞取园中最。",
            "一蕊才占烟，歌声已高会。",
            "自言种花地，终日拥轩盖。",
            "农夫官役时，独与花相对。",
            "那令卖花者，久为生人害。",
            "贵粟不贵花，生人自应泰。"
        ],
        "notes": "",
        "id": "b321d252fc9059e13400871c1da4a2d0"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "弹琴",
        "preface": "",
        "paragraphs": [
            "凉室无外响，空桑七弦分。",
            "所弹非新声，俗耳安肯闻。",
            "月落未终曲，暗中泣湘君。",
            "如传我心苦，千里苍梧云。"
        ],
        "notes": "",
        "id": "a44f500c34656e540f124f88b3f5dee4"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "古边卒思归",
        "preface": "",
        "paragraphs": [
            "有田不得耕，身卧辽阳城。",
            "梦中稻花香，觉后战血腥。",
            "汉武在深殿，唯思廓寰瀛。",
            "中原半烽火，此屋皆点行。",
            "边土无膏腴，闲地何必争。",
            "徒令执耒者，刀下死纵横。"
        ],
        "notes": "",
        "id": "7273b32f3a806e6eeebf98d9a97a483f"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "美刘太保",
        "preface": "",
        "paragraphs": [
            "常爱鲁仲连，退身得其趣。",
            "不知鸱夷子，更入五湖去。",
            "云霞恣摇曳，鸿鹄无低翥。",
            "万里天地空，清飙在平楚。",
            "藏名向宠节，辞疾去公务。",
            "夜尽醉弦歌，日高卧烟树。",
            "岂嗤生前乐，千载自垂裕。",
            "论道复论功，皆可黄金铸。"
        ],
        "notes": "",
        "id": "bd97c6a437e1e866a32e39bb4032b700"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "蚕女",
        "preface": "",
        "paragraphs": [
            "养蚕先养桑，蚕老人亦衰。",
            "苟无园中叶，安得机上丝。",
            "妾家非豪门，官赋日相追。",
            "鸣梭夜达晓，犹恐不及时。",
            "但忧蚕与桑，敢问结发期。",
            "东邻女新嫁，照镜弄蛾眉。"
        ],
        "notes": "",
        "id": "d82767dbde4941c4582f8a76215d7465"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "效陶彭泽",
        "preface": "",
        "paragraphs": [
            "一梦倏已尽，百年如露草。",
            "独有南山高，不与人共老。",
            "尊中贮灵味，无事即醉倒。",
            "何必鸣鼓钟，然后乐怀抱。",
            "轻波向海疾，浮云归谷早。",
            "形役良可嗟，唯能狥天道。"
        ],
        "notes": "",
        "id": "52e51c683d762cb0983cb700cb60a12d"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "锄草怨",
        "preface": "",
        "paragraphs": [
            "种田望雨多，雨多长蓬蒿。",
            "亦念官赋急，宁知荷锄劳。",
            "亭午霁日明，邻翁醉陶陶。",
            "乡吏不到门，禾黍苗自高。",
            "独有辛苦者，屡为州县徭。",
            "罢锄田又废，恋乡不忍逃。",
            "出门吏相促，邻家满仓谷。",
            "邻翁不可告，尽日向田哭。"
        ],
        "notes": "",
        "id": "4edf415413207088f1e135a4b519783a"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "山中晚兴寄裴侍御",
        "preface": "",
        "paragraphs": [
            "雷息疎雨散，空山夏云晴。",
            "南轩对林晚，篱落新蛩鸣。",
            "白酒一樽满，坐歌天地清。",
            "十年身未闲，心在人间名。",
            "永怀君亲恩，久贱难退情。",
            "安得蓬丘侣，提携采瑶英。"
        ],
        "notes": "",
        "id": "717b56dc6e891808dcc425ea31373120"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "筑台",
        "preface": "",
        "paragraphs": [
            "魏国昔强盛，宫中金玉多。",
            "征丁筑层台，唯恐不巍峩。",
            "结构切星汉，跻攀横绮罗。",
            "朝观细腰舞，夜听皓齿歌。",
            "讵念人力劳，安问黍与禾。",
            "一朝国既倾，千仞堂亦平。",
            "舞模衰柳影，歌留草虫声。",
            "月照白露寒，苍苍故邺城。",
            "汉文有遗美，对此清飙生。"
        ],
        "notes": "",
        "id": "1e8246775b381e7829e9230acf2da8e5"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "道中早发",
        "preface": "",
        "paragraphs": [
            "野店鸡一声，萧萧客车动。",
            "西峰带晓月，十里犹相送。",
            "繁弦满长道，羸马四蹄重。",
            "遥羡青楼人，锦衾方远梦。",
            "功名不我与，孤剑何所用。",
            "行役难自休，家山忆秋洞。"
        ],
        "notes": "",
        "id": "071ea56c9db6287bb0f8ce49582d5709"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "沧浪峡",
        "preface": "",
        "paragraphs": [
            "山下水声深，水边山色聚。",
            "月照秋自清，花名春不去。",
            "似非人间境，又近红尘路。",
            "乍入洞中天，更移云外步。",
            "我殊惺惺者，犹得沧浪趣。",
            "可以濯吾缨，斯言诚所慕。"
        ],
        "notes": "",
        "id": "9c72a9c43926b5fac4299a2188311a3d"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "感萤",
        "preface": "",
        "paragraphs": [
            "爱尔持照书，临书叹吾道。",
            "青荧一点光，曾误几人老。",
            "夜久独此心，环垣闭秋草。"
        ],
        "notes": "",
        "id": "46f668b78b70511610ba0fba27f83767"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "自渭南晚次华州",
        "preface": "",
        "paragraphs": [
            "前楼仙鼎原，西经赤水渡。",
            "火云入村巷，余雨依驿树。",
            "我行伤去国，疲马屡回顾。",
            "有如无窠鸟，触热不得住。",
            "峨峨华峰近，城郭生夕雾。",
            "逆旅何人寻，行客暗中住。",
            "却思林丘卧，自惬平生素。",
            "劳役今若兹，羞吟招隐句。"
        ],
        "notes": "",
        "id": "1fa4e59e7af73e18b51e2c838724cb9e"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "近别",
        "preface": "",
        "paragraphs": [
            "咫尺不相见，便同天一涯。",
            "何必隔关山，乃言伤别离。",
            "君心与我心，脉脉无由知。",
            "谁堪近别苦，远别犹有期。"
        ],
        "notes": "",
        "id": "960f1d6b3a2c6136a3bf931f786971ae"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "江上秋夕",
        "preface": "",
        "paragraphs": [
            "茂陵归路绝，谁念此淹留。",
            "极目月沈浦，苦吟霜满舟。",
            "孤猨啼后夜，久客病高秋。",
            "欲寄乡关恨，寒江无北流。"
        ],
        "notes": "",
        "id": "911b8328baab7a074228ffac8456b115"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "送归客",
        "preface": "",
        "paragraphs": [
            "多才与命违，末路隐柴扉。",
            "白发何人问，青山一剑归。",
            "晴烟独鸟没，野渡乱花飞。",
            "寂寞长亭外，依然空落晖。"
        ],
        "notes": "",
        "id": "4606c3eff507e2241f70722beae2defc"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "东门晚望",
        "preface": "",
        "paragraphs": [
            "青门聊极望，何事久离群。",
            "芳草失归路，故乡空暮云。",
            "信回陵树老，梦断灞流分。",
            "兄弟正南北，鸿声堪独闻。"
        ],
        "notes": "",
        "id": "7dec8b6846c36f00fc0d77c9c82df69c"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "上巳日曲江有感",
        "preface": "",
        "paragraphs": [
            "万花明曲水，车马动秦川。",
            "此日不得意，青春徒少年。",
            "晴沙下鸥鹭，幽沚生兰荃。",
            "向晚积归念，江湖心渺然。"
        ],
        "notes": "",
        "id": "14aef4846e54712c900eb17b97e6094b"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "宿寿安甘棠馆",
        "preface": "",
        "paragraphs": [
            "行人方倦役，到此似还乡。",
            "流水来关外，青山近洛阳。",
            "溪云归洞鹤，松月半轩霜。",
            "坐恐晨钟动，天涯道路长。"
        ],
        "notes": "",
        "id": "2884a27fdaa172a0f3d1b21ae7fa6ec9"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "送友人下第东游",
        "preface": "",
        "paragraphs": [
            "出门皆有托，君去独何亲。",
            "阙下新交少，天涯旧业贫。",
            "烟寒岳树暝，雪后岭梅春。",
            "圣代留昆玉，那令愧郄诜。"
        ],
        "notes": "",
        "id": "e5bf6967b0cf96a7c23c39e9ffc82fb7"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "山斋会别",
        "preface": "",
        "paragraphs": [
            "春草平陵路，荷衣醉别离。",
            "将寻洛阳友，共结洞庭期。",
            "星月半山尽，天鸡出海迟。",
            "无轻此分手，他日重相思。"
        ],
        "notes": "",
        "id": "2a9f7be69455d2e2f6aa4fb319a16189"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "晓过伊水寄龙门僧",
        "preface": "",
        "paragraphs": [
            "龙门树色暗苍苍，伊水东流客恨长。",
            "病马独嘶残夜月，行人欲渡满船霜。",
            "几家烟火依村步，何处渔歌似故乡？",
            "山下禅庵老师在，愿将形役问空王。"
        ],
        "notes": "",
        "id": "199cf9d859e79f08e8feeba4c968cd3e"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "送孔恂入洛",
        "preface": "",
        "paragraphs": [
            "洛阳古城秋色多，送君此去心如何。",
            "青山欲暮惜别酒，碧草未尽伤离歌。",
            "前朝冠带掩金谷，旧游花月经铜驼。",
            "行人正苦奈分手，日落远水生微波。"
        ],
        "notes": "",
        "id": "7dfb15a14d21533084744f1e940acf92"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "观郊礼",
        "preface": "",
        "paragraphs": [
            "钟鼓旌旗引六飞，玉皇初著画龙衣。",
            "泰坛烟尽星河晓，万国心随彩仗归。"
        ],
        "notes": "",
        "id": "9bc3dd96c5a05568bc4b2c4640fa3da0"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "宫怨",
        "preface": "",
        "paragraphs": [
            "柳色参差掩画楼，晓莺啼送满宫愁。",
            "年年花落无人见，空逐春泉出御沟。"
        ],
        "notes": "",
        "id": "c9a02f652871e5d77dae3d13cc6e1dce"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "南徐夕眺",
        "preface": "",
        "paragraphs": [
            "行吟向暮天，何处不凄然？",
            "岸影几家柳，笛声何处船。",
            "楼分瓜步月，鸟入秣陵烟。",
            "故里无人到，乡书谁为传。"
        ],
        "notes": "",
        "id": "19aa686f9ef69d7c024c4204f445168d"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "题清上人",
        "preface": "",
        "paragraphs": [
            "古院闭松色，入门人自闲。",
            "罢经来宿鸟，支策对秋山。",
            "客念蓬梗外，禅心烟雾间。",
            "空怜濯缨处，阶下水潺潺。"
        ],
        "notes": "",
        "id": "6c4896f6e927ae21a2e87a62df54b71c"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "涂中寄薛中裕",
        "preface": "",
        "paragraphs": [
            "贫交千里外，失路更伤离。",
            "晓泪芳草尽，夜魂明月知。",
            "空山连野外，寒鸟下霜枝。",
            "此景正寥落，为君玄髪衰。"
        ],
        "notes": "",
        "id": "dc6f0130e754e3d4cfe4dcd2a753d0d4"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "白马津阻雨",
        "preface": "",
        "paragraphs": [
            "津树萧萧旅馆空，坐看疎叶绕堦红。",
            "故乡千里楚云外，归鴈一声烟雨中。",
            "漳浦病多愁易老，茂陵书在信难通。",
            "功名傥遂身无事，终向溪头伴钓翁。"
        ],
        "notes": "",
        "id": "b807c2d4117c4174e23ddbbe17d2c99d"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "秋日怀储嗣宗",
        "preface": "",
        "paragraphs": [
            "故人北游久不回，塞鴈南渡声何哀。",
            "相思闻鴈更惆怅，却向单于台下来。"
        ],
        "notes": "",
        "id": "00fb6795ea23c73054b88cc811a9484d"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "夜听李山人弹琴",
        "preface": "",
        "paragraphs": [
            "瑶琴夜久弦秋清，楚客一奏湘烟生。",
            "曲中声尽意不尽，月照竹轩红叶明。"
        ],
        "notes": "",
        "id": "33250cdc92bad8778449717dbc97ef69"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "隐者",
        "preface": "",
        "paragraphs": [
            "松间开一径，秋草自相依。",
            "终日不冠带，空山无是非。",
            "投纶溪鸟伴，曝药谷云飞。",
            "时向邻家去，狂歌夜醉归。"
        ],
        "notes": "",
        "id": "a8d52b6c5e92e49fff6db55f24398881"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "登河中鹳[雀]楼",
        "preface": "",
        "paragraphs": [
            "楼中见千里，楼影入通津。",
            "烟树遥分陕，山河曲向秦。",
            "兴亡留白日，今古共红尘。",
            "鹳雀飞何处，城隅草自春。"
        ],
        "notes": "",
        "id": "754e5d988c4c8fa101c8560071a78195"
    },
    {
        "author": "司马扎",
        "dynasty": "唐",
        "type": "诗",
        "rhythmic": "",
        "title": "漾陂晚望",
        "preface": "",
        "paragraphs": [
            "远客家水国，此来如到乡。",
            "何人垂白发，一叶钓残阳。",
            "柳暗鸟乍起，渚深兰自芳。",
            "因知帝城下，有路向沧浪。"
        ],
        "notes": "",
        "id": "69a90b883d7443657e749f52f0e69a5d"
    }
]