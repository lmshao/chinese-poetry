[
    {
        "author": "沈庄可",
        "dynasty": "宋",
        "type": "诗",
        "rhythmic": "",
        "title": "题分宜上松晚香堂",
        "preface": "",
        "paragraphs": [
            "魏公判相州，始作昼锦堂。",
            "老圃秋色淡，自爱晚节香。",
            "怡斋怀紫绶，得诰归故乡。",
            "葺圃承祖志，构堂先庐傍。",
            "命名仰前哲，阔步追遗芳。",
            "人生随分定，鹏鷃自殊翔。",
            "富贵任适志，余暇聊徜徉。",
            "譬彼兰与菊，托根花卉场。",
            "荣枯有迟速，代谢从暄凉。",
            "百年倏过半，须发各已苍。",
            "多情感会别，聚散安可常。",
            "非惟隔今古，况复阅兴亡。",
            "何以消我忧，一醉万虑忘。",
            "季子久颠沛，买臣早疏狂。",
            "累累暮年印，得失宁相偿。",
            "何如光霁时，呼客同举觞。",
            "静中猿鸟乐，闲处日月长。",
            "愿坚岁寒操，有如傲霜黄。"
        ],
        "notes": "",
        "id": "d063940d642b1901800d5eb5b1f5b154"
    },
    {
        "author": "沈庄可",
        "dynasty": "宋",
        "type": "诗",
        "rhythmic": "",
        "title": "秀野园",
        "preface": "",
        "paragraphs": [
            "西京五亩园，花木秀而野。",
            "坡仙作此诗，盛事记司马。",
            "深夜独乐堂，气象极闲雅。",
            "晚芳相元祐，勋名动夷夏。"
        ],
        "notes": "",
        "id": "f450fa5c9c08b60a41d81a07478024c8"
    }
]