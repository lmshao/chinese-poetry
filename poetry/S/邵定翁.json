[
    {
        "author": "邵定翁",
        "dynasty": "宋",
        "type": "诗",
        "rhythmic": "",
        "title": "归去乐",
        "preface": "",
        "paragraphs": [
            "归去乐，归去乐。",
            "山上山花红灼灼，山下山酒香漠漠。",
            "折花自插还自酌，说渠万贯扬州鹤。",
            "乐莫乐兮此一归，禽知我知渊明知。",
            "三者之外知者谁，劝君缄吻藏高枝。"
        ],
        "notes": "",
        "id": "367f86b883d6a93bb5f26e4b8bfebce3"
    },
    {
        "author": "邵定翁",
        "dynasty": "宋",
        "type": "诗",
        "rhythmic": "",
        "title": "麦饭熟",
        "preface": "",
        "paragraphs": [
            "麦饭熟，儿莫哭，阿爷捣麦麦煮粥。",
            "煨一虾，配麦粥，饱儿腹。",
            "去年春梢𫗦麦田，驮儿走窜青山颠。",
            "归来破灶无晨烟，儿孩不知今岁强。",
            "床头贰釜又一囊，俭惜可补两月粮。",
            "老夫展拜妻烧香，谢苍苍。"
        ],
        "notes": "",
        "id": "8ea5d2b04d6dfe28a41ddc5891742e5a"
    },
    {
        "author": "邵定翁",
        "dynasty": "宋",
        "type": "诗",
        "rhythmic": "",
        "title": "插田",
        "preface": "",
        "paragraphs": [
            "明朝蚤蚤起插田，东方未明云漫漫。",
            "阿婆拊床呼阿三，阿三莫学阿五眠。",
            "汝起□火烧破铛，麦饭杂菽炮鲞羹，邱嫂拔秧哥去耕。",
            "田家何待春禽劝，一朝蚤起一年饭。",
            "饭箩空，愁杀侬。"
        ],
        "notes": "",
        "id": "7dd37e9cc49e2d6eef9d1dedf854e34d"
    },
    {
        "author": "邵定翁",
        "dynasty": "宋",
        "type": "诗",
        "rhythmic": "",
        "title": "行不上也哥哥",
        "preface": "",
        "paragraphs": [
            "青泥坡，一坡高一坡，毒蟒寄穴虎作窠。",
            "风酸日黯云嵯峨，抵死欲上将如何。",
            "上头莫有牡丹紫玉九袴带，黄金千万罗。",
            "高堂阿婆雪皤皤，妻炊扊扅颦翠蛾。",
            "儿懒失学岁月蹉，纵得金玉丧已多。",
            "山禽笑汝汝莫呵，行不上也哥哥。"
        ],
        "notes": "",
        "id": "a4f2820da3b6f5a958675a0e6e32dfc1"
    },
    {
        "author": "邵定翁",
        "dynasty": "宋",
        "type": "诗",
        "rhythmic": "",
        "title": "缫车",
        "preface": "",
        "paragraphs": [
            "缫作缫作急急作，东家煮茧玉满镬，西家卷丝雪满籰。",
            "汝家蚕迟犹未箔，小满已过枣花落。",
            "夏叶食多银瓮薄，待得女缫渠已著。",
            "懒妇儿，听禽言，一步落人后，百步输人先。",
            "秋风寒，衣衫单。"
        ],
        "notes": "",
        "id": "0711a27f4e85370f8de79affeaedc00c"
    },
    {
        "author": "邵定翁",
        "dynasty": "宋",
        "type": "诗",
        "rhythmic": "",
        "title": "提胡卢",
        "preface": "",
        "paragraphs": [
            "提胡卢，既不挂于寂静之邱墟，又不浮之汗漫之江湖。",
            "又不持之骑龙雨八区，胡为唤人挈之登酒垆。",
            "桀纣以烟莽其都，李杜以风沙厥躯。",
            "前人醉倒后人扶，万世一醉何年苏。",
            "矧今斗米抵斗珠，方坊刊章禁私壶。",
            "杖头有金何处沽，何况杖头金又无。",
            "我瓦盆，三年枯，借姑胡卢复我姑，请姑提取湘江水，去饮三闾楚大夫。"
        ],
        "notes": "",
        "id": "28c7dd134c4ce658cc698509fc84d6ba"
    },
    {
        "author": "邵定翁",
        "dynasty": "宋",
        "type": "诗",
        "rhythmic": "",
        "title": "婆餠焦",
        "preface": "",
        "paragraphs": [
            "婆餠焦，罪在妾，妾不能家家道缺。",
            "冬裘不完夏粮绝，愁得鬓成雪。",
            "朝看婆鬓兮眼滴血，暮思婆鬓兮心刮铁。",
            "草枯东风吹不活，妾哀事姑无岁月。",
            "行人误听贱妾言，谓鬓殊不然，婆鬓不复玄。",
            "偶焦一餠尚可煎，别煎好餠供婆餐。",
            "餠焦自择饤下盘，留取来年补漏天。"
        ],
        "notes": "",
        "id": "c6c756754bc7aa74d1c6a4d56636da2b"
    },
    {
        "author": "邵定翁",
        "dynasty": "宋",
        "type": "诗",
        "rhythmic": "",
        "title": "脱却布袴",
        "preface": "",
        "paragraphs": [
            "前年粜麦得疋布，糠妻一衫侬两袴。",
            "去年县公索浇赋，剥袴贳钱寄官库。",
            "一袴著穿两膝露，餮虱爷孙浩无数。",
            "昨朝作劳汗如珠，脱挂田头老桑树。",
            "仓茫失收红日暮，偷郎不惜持将去。",
            "脱袴儿，谢汝说，老夫颇亦知时节，无奈吾袴无可脱。"
        ],
        "notes": "",
        "id": "d20b6b96bd4eb97d48a529e605952eff"
    },
    {
        "author": "邵定翁",
        "dynasty": "宋",
        "type": "诗",
        "rhythmic": "",
        "title": "姑恶",
        "preface": "",
        "paragraphs": [
            "姑恶，姑恶。",
            "姑不恶，新妇恶。",
            "不闻姑声骂妇错，但闻妇声数姑虐。",
            "汝夫汝夫汝所严，汝姑又如天之天。",
            "高高在上胡可言，纵有可言当自冤。",
            "以天感天天自还，姜妇愈敬姑复怜。",
            "胡愤而死鱼龙渊，至今谇语春风前。",
            "姑恶鸟，家私休与外人道。",
            "道与外人人转疑，去妇何尝说姑好。"
        ],
        "notes": "",
        "id": "bc072592de68b7b0aa5160c295f9adcc"
    },
    {
        "author": "邵定翁",
        "dynasty": "宋",
        "type": "诗",
        "rhythmic": "",
        "title": "吕望非熊",
        "preface": "",
        "paragraphs": [
            "吕望非熊，□□□伯与太公。",
            "千千岁，无此逢。",
            "使伯蚤而出猎兮，公方沽酒之匆匆。",
            "使伯迟而出猎兮，公已埋骨乎东海之东。",
            "潦倒龙钟，齿豁头童。",
            "谁知而韬略胸，谁知而干戈功。",
            "邂逅一笑芦花中，未语肝膈先玲珑。",
            "望杀我家白头翁，我车辘辘公我同，盍归乎来造我丰。",
            "公亦当哀人命穷，霜髯一掀许之从。",
            "毕郢宰木悲我风，嗟嗟往事随飞鸿。",
            "宇宙飘忽未有终，波涛汹涌愁拍空。",
            "鸥边多少闲英雄，黄馘著书钓夕红。",
            "夜半梦起搥蛟龙，岂不欲往烟雾重，西山日断无来踪。",
            "伯之来兮民之福，伯不来兮公何哭。",
            "鲈鱼肥，莼菜熟。"
        ],
        "notes": "",
        "id": "169eba2042f9d6cb6a505ec828d00f5e"
    }
]