[
    {
        "author": "僧皎然",
        "dynasty": "唐",
        "type": "诗",
        "rhythmic": "",
        "title": "相和歌辞 王昭君",
        "preface": "",
        "paragraphs": [
            "自倚婵娟望主恩，谁知美恶忽相飜。",
            "黄金不买汉宫貌，青冢空埋胡地魂。"
        ],
        "notes": "",
        "id": "054551950b84ecf26fd028546961fbfb"
    },
    {
        "author": "僧皎然",
        "dynasty": "唐",
        "type": "诗",
        "rhythmic": "",
        "title": "相和歌辞 短歌行",
        "preface": "",
        "paragraphs": [
            "古人若不死，吾亦何所悲。",
            "萧萧烟雨九原上，白杨青松葬者谁。",
            "贵贱同一尘，死生同一指。",
            "人生在世共如此，何异浮云与流水。",
            "短歌行，短歌无穷日已倾。",
            "邺宫梁苑徒有名，春草秋风伤我情。",
            "何为不学金仙侣？一悟空王无死生。"
        ],
        "notes": "",
        "id": "46c8112695e183f2db8d5e1ccbbd78dc"
    },
    {
        "author": "僧皎然",
        "dynasty": "唐",
        "type": "诗",
        "rhythmic": "",
        "title": "相和歌辞 铜雀妓",
        "preface": "",
        "paragraphs": [
            "彊开尊酒向陵看，忆得君王旧日欢。",
            "不觉余歌悲自断，非关艳曲转声难。"
        ],
        "notes": "",
        "id": "2396022750e4c517b98ef9e5bbe820d9"
    },
    {
        "author": "僧皎然",
        "dynasty": "唐",
        "type": "诗",
        "rhythmic": "",
        "title": "相和歌辞 从军行 一",
        "preface": "",
        "paragraphs": [
            "候骑出纷纷，元戎霍冠军。",
            "汉鞞秋聒地，羌火昼烧云。",
            "万里戍城合，三边羽檄分。",
            "乌孙驱未尽，肯顾辽阳勋。"
        ],
        "notes": "",
        "id": "f1f66c72c8eac17e52a212357aabcec7"
    },
    {
        "author": "僧皎然",
        "dynasty": "唐",
        "type": "诗",
        "rhythmic": "",
        "title": "相和歌辞 从军行 二",
        "preface": "",
        "paragraphs": [
            "汉斾拂丹霄，汉军新破辽。",
            "红尘驱卤簿，白羽拥嫖姚。",
            "战苦军犹乐，功高将不骄。",
            "至今丁令塞，朔吹空萧萧。"
        ],
        "notes": "",
        "id": "c34eeccac26d8a751c107acd0ea2815a"
    },
    {
        "author": "僧皎然",
        "dynasty": "唐",
        "type": "诗",
        "rhythmic": "",
        "title": "相和歌辞 从军行 三",
        "preface": "",
        "paragraphs": [
            "百万逐呼韩，频年不解鞍。",
            "兵屯绝漠暗，马饮浊河干。",
            "破虏功未录，劳师力已殚。",
            "须防肘腋下，飞祸出无端。"
        ],
        "notes": "",
        "id": "5a59c4155d01282c0afefe1a5f60b415"
    },
    {
        "author": "僧皎然",
        "dynasty": "唐",
        "type": "诗",
        "rhythmic": "",
        "title": "相和歌辞 从军行 四",
        "preface": "",
        "paragraphs": [
            "飞将下天来，奇谋阃外裁。",
            "水心龙劒动，地肺雁山开。",
            "望气燕师锐，当锋虏阵摧。",
            "从今射雕骑，不敢过云堆。"
        ],
        "notes": "",
        "id": "879aeee0fd55d91eb8ca8b9a78258667"
    },
    {
        "author": "僧皎然",
        "dynasty": "唐",
        "type": "诗",
        "rhythmic": "",
        "title": "相和歌辞 从军行 五",
        "preface": "",
        "paragraphs": [
            "黄纸君王诏，青泥校尉书。",
            "誓师张虎落，选将擐犀渠。",
            "雾暗津浦失，天寒塞柳疎。",
            "横行十万骑，欲埽虏尘余。"
        ],
        "notes": "",
        "id": "2875acc18e6affe7b8b0cf4fe80d309e"
    },
    {
        "author": "僧皎然",
        "dynasty": "唐",
        "type": "诗",
        "rhythmic": "",
        "title": "相和歌辞 长门怨",
        "preface": "",
        "paragraphs": [
            "春风日日闭长门，摇荡春心自梦魂。",
            "若遣花开只笑妾，不如桃李正无言。"
        ],
        "notes": "",
        "id": "41cc45f4740effb202dc9724125578b2"
    },
    {
        "author": "僧皎然",
        "dynasty": "唐",
        "type": "诗",
        "rhythmic": "",
        "title": "琴曲歌辞 风入松歌",
        "preface": "",
        "paragraphs": [
            "西岭松声落日秋，千枝万叶风飕飗。",
            "美人援琴弄成曲，写得松间声断续。",
            "声断续，清我魂，流波坏陵安足论。",
            "美人夜坐月明里，含少商兮照清征。",
            "风何凄兮飘飉，搅寒松兮又夜起。",
            "夜未央，曲何长，金徽更促声泱泱。",
            "何人此时不得意，意苦弦悲闻客堂。"
        ],
        "notes": "",
        "id": "575aa83f9e4a47fc4b22b2a3df9df154"
    },
    {
        "author": "僧皎然",
        "dynasty": "唐",
        "type": "诗",
        "rhythmic": "",
        "title": "杂曲歌辞 苦热行",
        "preface": "",
        "paragraphs": [
            "六月金数伏，兹辰日在庚。",
            "炎曦曝肌肤，毒雾昏檐楹。",
            "安得奋翅翮，超遥出云征。",
            "不知天地心，如何匠生成。",
            "火德烧百卉，瑶草不及荣。",
            "省客当此时，忽贻怀中琼。",
            "捧玩烦袂涤，啸歌美风生。",
            "迟君佐元气，调使四序平。",
            "中令霜不祅，火余气常贞。",
            "江南诗骚客，休吟苦热行。"
        ],
        "notes": "",
        "id": "cd93618cfa26fe02cd1fb23147c0d53b"
    },
    {
        "author": "僧皎然",
        "dynasty": "唐",
        "type": "诗",
        "rhythmic": "",
        "title": "杂曲歌辞 长安少年行",
        "preface": "",
        "paragraphs": [
            "翠楼春酒虾蟆陵，长安少年皆共矜。",
            "纷纷半醉绿槐道，蹀躞花骢骄不胜。"
        ],
        "notes": "",
        "id": "9aa087d9b2a09dd0e71cc64a1a55ce40"
    },
    {
        "author": "僧皎然",
        "dynasty": "唐",
        "type": "诗",
        "rhythmic": "",
        "title": "杂曲歌辞 古别离",
        "preface": "",
        "paragraphs": [
            "太湖三山口，吴王在时道。",
            "寂寞千载心，无人见春草。",
            "谁堪缄怨者，持此伤怀抱。",
            "孤舟畏狂风，一点宿烟岛。",
            "望所思兮若何，月荡漾兮空波。",
            "云离离兮北断，鴈眇眇兮南多。",
            "身去兮天畔，心折兮湖岸。",
            "春山胡为兮塞路，使我归梦兮撩乱。"
        ],
        "notes": "",
        "id": "4fba7004a3db4ed3b982e0daa0ca0007"
    },
    {
        "author": "僧皎然",
        "dynasty": "唐",
        "type": "诗",
        "rhythmic": "",
        "title": "杂歌谣辞 步虚词",
        "preface": "",
        "paragraphs": [
            "予因览真诀，遂感西域君。",
            "玉笙下青冥，人间未曾闻。",
            "日华炼魂魄，皎皎无垢氛。",
            "谓我有仙骨，且令饵氤氲。",
            "俯仰媿灵颜，愿随鸾鹤群。",
            "俄然动风驭，缥眇归青云。"
        ],
        "notes": "",
        "id": "21dd3faf614dd50aa72c3d03a37d8122"
    }
]