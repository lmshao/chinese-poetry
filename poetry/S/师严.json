[
    {
        "author": "师严",
        "dynasty": "宋",
        "type": "诗",
        "rhythmic": "",
        "title": "渡江",
        "preface": "",
        "paragraphs": [
            "鹿门山人沧浪客，洒泪已枯眼见骨。",
            "风尘峥嵘万里空，不知何处营三窟。",
            "城中性命汤火近，路穷援断无消息。",
            "鼠窃狗偷何足忧，都将十指漫天日。",
            "大言阔步好公卿，三百年余涵养成。",
            "已闻郑五但搔首，复道庞涓竖子名。",
            "平时肉食夸果决，谁信临危跋疐行。",
            "白头面皱牙齿落，万事已矣秋风生。"
        ],
        "notes": "",
        "id": "11a3f443cce0d086b64bde26fbf65320"
    },
    {
        "author": "师严",
        "dynasty": "宋",
        "type": "诗",
        "rhythmic": "",
        "title": "大阅",
        "preface": "",
        "paragraphs": [
            "长江天设险，荆州国西门。",
            "幕前杖斧钺，赫赫齐晋尊。",
            "熊罴在掌握，百万不敢喧。",
            "固列崖峤立，动色虹蜺翻。",
            "虽云上将猷，亦是明主恩。",
            "高秋鼓角壮，惨澹伤精魂。",
            "山南正困戹，血肉连川原。",
            "由来多垒辱，岂不在大藩。",
            "既同事王室，于义如弟晜。",
            "朂哉从简书，恤邻古所敦。"
        ],
        "notes": "",
        "id": "a171c42ed779685080704b65ed4b20e1"
    },
    {
        "author": "师严",
        "dynasty": "宋",
        "type": "诗",
        "rhythmic": "",
        "title": "蔺五见访",
        "preface": "",
        "paragraphs": [
            "汉阴美人青兕裘，独骑瘦马寻荒丘。",
            "花前下马迎一笑，珠玉在侧形骸羞。",
            "酒酣散发箕踞坐，锦带烂熳悬吴钩。",
            "断蛟刺虎好身手，碧瞳如水涵清秋。",
            "惜哉科目太脱略，壮士岂为章句囚。",
            "中原格鬭困不已，江波木落寒悠悠。"
        ],
        "notes": "",
        "id": "0460f80aaea6233476f0b43babd13013"
    },
    {
        "author": "师严",
        "dynasty": "宋",
        "type": "诗",
        "rhythmic": "",
        "title": "庚午三月五日朱尚书席上醉歌",
        "preface": "",
        "paragraphs": [
            "天风浩荡何处来，荆南府中好春酒。",
            "我公此日盛宾佐，但饮无劳问升斗。",
            "座中十万无下筯，乌帽朱衣马牛走。",
            "好舞清歌如有神，翠烂金明各回首。",
            "人生行乐须壮年，小人再拜为主寿。",
            "满堂泪落起挽须，临馈三叹成鬰纡。",
            "干戈未定郡国破，乱臣贼子何代无。",
            "主忧臣辱坐感激，忍对花鸟调欢娱。",
            "近闻士卒愿一战，猛气正倚风尘粗。",
            "丈夫行事动千古，快意一饱非雄图。"
        ],
        "notes": "",
        "id": "bb2f6abd5f0b184e4ae3dee48a698d28"
    },
    {
        "author": "师严",
        "dynasty": "宋",
        "type": "诗",
        "rhythmic": "",
        "title": "武陵客居",
        "preface": "",
        "paragraphs": [
            "浩荡千年调，饥寒八尺身。",
            "不愁逢魍魉，可笑系麒麟。",
            "残雪江村路，空山涧水春。",
            "时违终远去，道在岂全贫。"
        ],
        "notes": "",
        "id": "4c3bf8191b2e375cfba9776c9a14e714"
    },
    {
        "author": "师严",
        "dynasty": "宋",
        "type": "诗",
        "rhythmic": "",
        "title": "公安早发",
        "preface": "",
        "paragraphs": [
            "去国秦公子，穷途阮步兵。",
            "别离如昨日，豪侠异平生。",
            "江月为谁好，巴船何处行。",
            "高秋伴摇落，早发若为情。"
        ],
        "notes": "",
        "id": "2e081eb6e6799e60b486e9447f554975"
    }
]