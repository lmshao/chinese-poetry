[
    {
        "author": "沈中行",
        "dynasty": "宋",
        "type": "诗",
        "rhythmic": "",
        "title": "游九锁",
        "preface": "",
        "paragraphs": [
            "青山倚天分九峰，或踞虎豹蟠蛟龙。",
            "奔霆白昼鞭玉虹，铁花冰激青蒙蒙。",
            "中有浩劫元皇宫，仿佛昆阆双衡嵩。",
            "洞门谁掣烟霞封，玉鼠石燕巢嵌空。",
            "列炬仰见仙人踪，枰棋布子局未终。",
            "冥怀欲唤洪崖翁，共翳紫凤骖飞鸿。",
            "一笑弱水三万里，他年相见方壶中。"
        ],
        "notes": "",
        "id": "aba04c48ba5dcd08f2113be330a15621"
    }
]