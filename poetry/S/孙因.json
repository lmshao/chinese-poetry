[
    {
        "author": "孙因",
        "dynasty": "宋",
        "type": "诗",
        "rhythmic": "",
        "title": "越问 篇引",
        "preface": "",
        "paragraphs": [
            "典午氏之盛时兮，余鼻祖曰子荆。",
            "谋乐郊以隠居兮，飏潄石之清名。",
            "有闻孙曰承公兮，尝令鄞与余姚。",
            "爱会稽之山水兮，爰徙家于兹城。",
            "当永和之九年兮，惠风畅夫莫春。",
            "偕王谢之诸公兮，会修禊于兰亭。",
            "赋临流之五言兮，寄幽寻之逸兴。",
            "泛回沼倚修竹兮，松风落而冷冷。",
            "维兴公尤好事兮，作流觞之后序。",
            "助逸少之高致兮，齐芳誉于难兄。",
            "既乃登陆而游兮，历天台与四明。",
            "潄飞瀑于笔端兮，遗掷地之金声。",
            "余自句章徙姚兮，倏绵历乎十稔。",
            "慨风流之浸邈兮，幸犹为夫越氓。",
            "掬清泉之潺湲兮，友过云之溶泄。",
            "访樊榭之杳霭兮，栖石窗之玲珑。",
            "客有过余兮，谓余博览而好古。",
            "世为越人兮，胡不志夫越之风土。",
            "余谢不能兮，伛余指而缕数。",
            "前有灵符之记兮，后有龟龄之赋。",
            "嗟彼皆已为陈迹兮，时亦随夫所遇。",
            "傥含毫而不断兮，将羞余之鼻祖。"
        ],
        "notes": "",
        "id": "be54b82b1b29abba8e9408ddafe0aeef"
    },
    {
        "author": "孙因",
        "dynasty": "宋",
        "type": "诗",
        "rhythmic": "",
        "title": "越问 封疆",
        "preface": "",
        "paragraphs": [
            "九州皆有山镇兮，职方氏独先会稽。",
            "射祥光于斗分兮，占星纪于天倪。",
            "牵牛炳其初躔兮，届须女之七度。",
            "少阳当其正位兮，为万物之洁齐。",
            "南控引乎闽粤兮，北连亘乎巨海。",
            "日出扶桑之东兮，风行浙河之西。",
            "八山蜿其中蟠兮，罗千嵒以为鄣。",
            "三江汇而旁注兮，渺万壑以为谿。",
            "洞天㟏岈以连云兮，俯九垠其如芥。",
            "洪涛沸渭以拍天兮，轰三军之鼓鼙。",
            "宅卧龙之岧峣兮，蠡城屹其环缭。",
            "带平湖之浩㵿兮，云镜铸而天低。",
            "辟陵门而四达兮，八风飒其递至。",
            "飞翼楼而舞空兮，天门沈其可梯。",
            "提封方数千里兮，运瓯吴于掌上。",
            "七郡四十余县兮，归中权之总提。",
            "兹古今之大都会兮，为九牧之冠冕。",
            "谅天地之设险兮，他郡宁得而攀跻。",
            "客曰伟哉山川兮，信美矣其无慊。",
            "然吾闻固国兮，不以山溪之险。"
        ],
        "notes": "",
        "id": "606ae909c3e6b63894137a2a543bd503"
    },
    {
        "author": "孙因",
        "dynasty": "宋",
        "type": "诗",
        "rhythmic": "",
        "title": "越问 金锡",
        "preface": "",
        "paragraphs": [
            "观地产之所宜兮，惟金锡之最良。",
            "贡品肇于有姒兮，暨苍姬而加详。",
            "虽历代之所珍兮，凛英气其犹秘。",
            "欧冶子之神奇兮，爰采取而炼淬。",
            "剖赤堇而出锡兮，山色变而无云。",
            "涸若耶之铜液兮，俯不见夫潜鳞。",
            "铸岭岌其插天兮，冶井浸而寒冽。",
            "前丰霳为击橐兮，后雨师为洒尘。",
            "发铜牛之藏屑兮，赭林麓以炊炭。",
            "弃右冶之余滓兮，草木为之焦烂。",
            "炎烟涨乎铜孤兮，寒光浮乎炼塘。",
            "越砥妥其敛锷兮，铸浦沸其若汤。",
            "合众灵而成器兮，为宝剑凡有五。",
            "曰湛卢与巨阙兮，盖珍名之最著。",
            "既属之善相之薛烛兮，复谋之南林之处女。",
            "水试则断蛟螭兮，陆用而剸犀虎。",
            "扫搀枪使澌灭兮，伏蚩尤使奔怖。",
            "岂吴钩之敢抗兮，非燕函之能御。",
            "客曰伟哉利器兮，诚为越国之珍。",
            "斯剑客之喜谈兮，非文种之愿闻。"
        ],
        "notes": "",
        "id": "e9e969c4003380408c97a9972d9830cc"
    },
    {
        "author": "孙因",
        "dynasty": "宋",
        "type": "诗",
        "rhythmic": "",
        "title": "越问 竹箭",
        "preface": "",
        "paragraphs": [
            "维苗山之竹箭兮，禀劲气于乾坤。",
            "实东南之美材兮，声价等乎瑶琨。",
            "良工相夫阴阳兮，加利镞以为矢。",
            "习国人于射渎兮，震电激而星奔。",
            "挟之以六千之君子兮，从之以八千之子弟。",
            "可以偿方张之阖闾兮，走善射之楼烦。",
            "彼群仙之会聚兮，亦以射而为乐。",
            "登石室之射堂兮，射东峰而的白。",
            "丁令威为拾箭兮，山上下以求索。",
            "获遗镞于樵夫兮，偿以樵风之南北。",
            "客曰异哉斯事兮，诚振古之怪奇。",
            "然越人之弯弓兮，则谈笑而道之。"
        ],
        "notes": "",
        "id": "1b424dd44e3428faed37497a42c7f51b"
    },
    {
        "author": "孙因",
        "dynasty": "宋",
        "type": "诗",
        "rhythmic": "",
        "title": "越问 鱼盐",
        "preface": "",
        "paragraphs": [
            "百川会同沧海兮，浩不知夫津涯。",
            "吐云涛以澜汗兮，沃日御而渺弥。",
            "藏巨灵之赑屃兮，见天吴之惚怳。",
            "戴五山之嶪峨兮，涵百怪之陆离。",
            "巨鱼出没其中兮，不知其几千里。",
            "鼓浪沫以成雾兮，嘘云气以成霓。",
            "任公子之投竿而钓兮，五十犗以为饵。",
            "阅期年而得鱼兮，牵巨钩而下之。",
            "鬐鬛怒而刺天兮，白波涌而山立。",
            "膏流溢而为渊兮，颅骨积而成坻。",
            "自浙水以东兮，无不餍若鱼之肉。",
            "彼赤鳝黄颡何足数兮，又况梅鱼与桃鲻。",
            "维天地之宝藏兮，有煮海之鹾盐。",
            "曝曜灵以摝涉兮，浮莲的以试卤。",
            "编筼筜以为槃兮，处烈焰而不灼。",
            "霜铅倏其凝沍兮，霜花飒其的皪。",
            "兹海若之不爱宝兮，丰功被乎天下。",
            "抑造化之自然兮，讵人为之力假。",
            "客曰富哉鱼盐兮，此越国之宝也。",
            "是特以利言兮，吾愿闻其上者。"
        ],
        "notes": "",
        "id": "0375db3bde13c6a97abf5ee8bc3e1d7b"
    },
    {
        "author": "孙因",
        "dynasty": "宋",
        "type": "诗",
        "rhythmic": "",
        "title": "越问 舟楫",
        "preface": "",
        "paragraphs": [
            "越人生长泽国兮，其操舟也若神。",
            "有习流之二千兮，以沼吴而策勋。",
            "寻笠泽以潜涉兮，北渡淮而会盟。",
            "擅航乌之长技兮，水犀为之逡巡。",
            "浮海救东瓯兮，有握节之严助。",
            "治船习水战兮，荣衣锦于买臣。",
            "渡浙江而誓众兮，会稽之内史。",
            "率水棹以拒战兮，凌江之将军。",
            "坐大船若山兮，公苗山阴之杰。",
            "泛波袭番禺兮，季高永兴之人。",
            "想万艘之竝进兮，纷青龙与赤雀。",
            "风帆儵忽千里兮，驾巨浪如飞云。",
            "今竞渡其遗俗兮，习便𫘟以捷疾。",
            "观者动心骇目兮，相杂袭如鱼鳞。",
            "客曰盛哉舟楫兮，他郡孰加于越。",
            "然同济或不同心兮，请置此而新其说。"
        ],
        "notes": "",
        "id": "84f9af79f0a68f17f9f0158de4ed2036"
    },
    {
        "author": "孙因",
        "dynasty": "宋",
        "type": "诗",
        "rhythmic": "",
        "title": "越问 越酿",
        "preface": "",
        "paragraphs": [
            "扬州之种宜稻兮，越土最其所宜。",
            "稬种居其十六兮，又稻品之最奇。",
            "自海上以漂来兮，伊仙公之遗育。",
            "别黄籼与金钗兮，紫珠贯而累累。",
            "酒人取以为酿兮，辨五齐以致用。",
            "湑镜流之香洁兮，贮秘色之新瓮。",
            "助知章之高兴兮，眼花眩乎水底。",
            "侑谢傅之雅游兮，陶丹府而哦诗。",
            "集群贤以觞咏兮，浮罚觥乎子敬。",
            "指鸣蛙为鼓吹兮，畅独酌于稚珪。",
            "斯越酒之酝藉兮，非宜城中山之比。",
            "矧投醪之醇德兮，能使勇气百倍于熊罴。",
            "客曰旨哉越酿兮，固越俗之所怡。",
            "然自征榷之法行兮，安得薛戎而蠲之。"
        ],
        "notes": "",
        "id": "ca6401f8f698ae1254a9cd52409195f5"
    },
    {
        "author": "孙因",
        "dynasty": "宋",
        "type": "诗",
        "rhythmic": "",
        "title": "越问 越茶",
        "preface": "",
        "paragraphs": [
            "日铸山之英气兮，既发越于镆鎁。",
            "地灵泄而不尽兮，复薰蒸于草芽。",
            "虽名出之最晚兮，为江南之第一。",
            "视紫笋若奴台兮，又何论乎石花。",
            "维瑞龙之为品兮，与此山以相亚。",
            "意山脉之通贯兮，仙种同乎一家。",
            "汲西岩之清泉兮，松风生乎石鼎。",
            "滋芳液于灵襟兮，沆瀣集乎齿牙。",
            "欧公录之归田兮，苏仙流诸佳咏。",
            "伯玉注于诗版兮，文正赏其甘华。",
            "至鴈塔与花坞兮，固郡志之所载。",
            "若余姚之瀑布兮，尤茶经之所夸。",
            "嗟陆羽之不逢兮，宜鉴味之绝少。",
            "世方贵夫建茗兮，孰有知夫越茶。",
            "客曰世非不知兮，顾茗禁之已苛。",
            "亦幸其不尽知兮，姑舍是而言他。"
        ],
        "notes": "",
        "id": "990050bd0907df2a11ba2f6936f2b65f"
    },
    {
        "author": "孙因",
        "dynasty": "宋",
        "type": "诗",
        "rhythmic": "",
        "title": "越问 越纸",
        "preface": "",
        "paragraphs": [
            "繄剡藤之为纸兮，品居上者有三。",
            "盖筿簜之变化兮，非藤楮之可参。",
            "在晋而名侧理兮，储郡库以九万。",
            "曰姚黄今最显兮，蒙诗翁之赏谈。",
            "加越石以万杵兮，光色透于金版。",
            "近不数夫杭由兮，远孰称夫池茧。",
            "半山爱其短样兮，东坡耆夫竹展。",
            "薛君封以千户兮，元章用司笔砚。",
            "数其德有五兮，以缜滑而为首。",
            "发墨养笔锋兮，性不蠹而耐久。",
            "惜昌黎之未见兮，姓先生而为楮。",
            "使元舆之及知兮，又何悲剡藤之有。",
            "客曰媺哉越纸兮，有大造于斯文。",
            "然世方好纸而玉兮，又乌知乎此君。"
        ],
        "notes": "",
        "id": "33044be4ca96503d6dc950ecb50504ca"
    },
    {
        "author": "孙因",
        "dynasty": "宋",
        "type": "诗",
        "rhythmic": "",
        "title": "越问 神仙",
        "preface": "",
        "paragraphs": [
            "阳明太元之天兮，乃群仙之所游。",
            "有金堂与玉室兮，挹方丈与瀛洲。",
            "伯经得道□泉兮，乘云气于木杪。",
            "仙公韬光丹井兮，发函书于船头。",
            "骑青骡以入市兮，蓟子训之卖药。",
            "切鲻鱼以作脍兮，介元则之垂钩。",
            "弘景寄迹钓槎兮，隠吏栖于梅市。",
            "广信驾龙白日兮，羽人萃于丹丘。",
            "撷芝草以为侣兮，左元放之金液。",
            "餐桂屑而饮水兮，范少伯之扁舟。",
            "炼日精以回形兮，虞翁色若婴孺。",
            "位上清而标籍兮，思玄迹混俗流。",
            "严青能服石髓兮，终断谷而轻举。",
            "伯阳炼成神丹兮，虽蜕形而不留。",
            "御天风而上征兮，与日月以齐寿。",
            "皆地胜之所招兮，举尘寰而少仇。",
            "客曰神仙信有兮，特秘怪而难求。",
            "吾闻越多隠君子兮，试详言而旁搜。"
        ],
        "notes": "",
        "id": "8e6c1a1bf169a543efec57a3e424990c"
    },
    {
        "author": "孙因",
        "dynasty": "宋",
        "type": "诗",
        "rhythmic": "",
        "title": "越问 隠逸",
        "preface": "",
        "paragraphs": [
            "谢隠士当少微兮，精神见乎天文。",
            "严子陵应客星兮，光芒动夫至尊。",
            "居剡下以高洁兮，戴安道之父子。",
            "游嵩岳以偕隠兮，孔述睿之弟昆。",
            "却米饷而不受兮，朱百年之夫妇。",
            "受肥遁以就闲兮，阮万龄之祖孙。",
            "闭蓬户以观书兮，淳之栖于穷岫。",
            "轻白璧而不盼兮，景齐隠于日门。",
            "扣药船而引声兮，歌竞传于仲御。",
            "渔镜湖以赋诗兮，岛尚号于方干。",
            "黄公列乎四皓兮，成定储之羽翼。",
            "嵇康侪于七贤兮，著养生之至言。",
            "王子猷咏招隠兮，爱山阴之竹种。",
            "谢灵运赋山居兮，采地黄为溪荪。",
            "著貂裘坐岩石兮，弘之志不在钓。",
            "袘豹席与椶桥兮，志和岂羡回轩。",
            "彼皆不事王侯兮，以高尚而辟世。",
            "亦地气之所钟兮，多秀水与名山。",
            "客曰士各有志兮，斯固古之逸民。",
            "夫何欲洁其身兮，弗念君臣之大伦。"
        ],
        "notes": "",
        "id": "56f3d7af5156a042d282b4e61aae6d71"
    },
    {
        "author": "孙因",
        "dynasty": "宋",
        "type": "诗",
        "rhythmic": "",
        "title": "越问 句践",
        "preface": "",
        "paragraphs": [
            "昔句践兮思报吴，问国政兮五大夫。",
            "辟田野兮实仓府，访疾苦兮字幼孤。",
            "抱冰兮握火，置胆兮坐卧。",
            "采蕺兮与葛，侧席兮闾左。",
            "觞酒豆肉兮必均其施，乐不尽声兮食不致味。",
            "鸷鸟匿形兮逾一十祀，吴无稻蟹兮越有地利。",
            "一朝兴师兮三战得志，姑苏既墟兮横行淮泗。",
            "伯东诸侯兮贺贡毕致，赫然隽功兮又何可议。",
            "客曰，异哉兮彼长颈而乌喙。",
            "如其可与其乐兮，何鸱夷之远避。"
        ],
        "notes": "",
        "id": "645b4d3ad33f899874d7b2d09faaa1d2"
    },
    {
        "author": "孙因",
        "dynasty": "宋",
        "type": "诗",
        "rhythmic": "",
        "title": "越问 舜禹",
        "preface": "",
        "paragraphs": [
            "帝舜生于姚丘兮，地近夷而居东。",
            "母握登感天瑞兮，漾祥光于大虹。",
            "历山其所耕稼兮，陶渔皆有遗迹。",
            "二女降于妫汭兮，百官备而景从。",
            "大禹巡于鬴山兮，会群臣而计功。",
            "执玉帛者万国兮，戮后至之防风。",
            "托菲饮以名泉兮，凿了溪而宅土。",
            "发金简于石匮兮，藏秘图于山中。",
            "望邑名夫虞姚兮，山灵护夫禹穴。",
            "俨庙貌于千古兮，遗化被于无穷。",
            "繄帝王之所在兮，宜风俗之近古。",
            "习孝悌与勤俭兮，亦好逊而上忠。",
            "客曰於戏大哉兮，又何可以比隆。",
            "然有为者亦若是兮，岂无与舜禹之事同。"
        ],
        "notes": "",
        "id": "9c7e70012675c06d55384284c15b9a2d"
    },
    {
        "author": "孙因",
        "dynasty": "宋",
        "type": "诗",
        "rhythmic": "",
        "title": "越问 驻跸",
        "preface": "",
        "paragraphs": [
            "维六飞之南渡兮，潢涛江以东历。",
            "后舜禹三千年兮，履舜禹之遗迹。",
            "驻翠跸以弥年兮，因改元而颁诏。",
            "爰升州而为府兮，冠绍兴之大号。",
            "举大享之上仪兮，即行阙而蒇祀。",
            "视总章与重屋兮，亦庶几其遗意。",
            "登堂而望稽岭兮，怀克勤之令德。",
            "留建炎之御制兮，彰复古之素志。",
            "采上虞之囊封兮，终然法乎舜禅。",
            "山鬰葱以蜿蜒兮，钟禹陵之佳气。",
            "御香四时来下兮，道冠盖以相望。",
            "拱觚棱于云阙兮，俨威颜而天咫。",
            "繄百年之父老兮，及亲逢乎盛事。",
            "想天民之视阜兮，与虞夏而同治。",
            "客曰幸游舜禹之邦兮，复逢舜禹之君。",
            "然傥无舜禹之臣兮，孰能牧舜禹之民。"
        ],
        "notes": "",
        "id": "d2efddb7b417dd0b2da1568ef6178544"
    },
    {
        "author": "孙因",
        "dynasty": "宋",
        "type": "诗",
        "rhythmic": "",
        "title": "越问 良牧",
        "preface": "",
        "paragraphs": [
            "自大驾之西幸兮，府遂为于近藩。",
            "赐行殿为府治兮，暨泽牧之惟艰。",
            "张毘陵首当是选兮，实股肱之旧弼。",
            "仍土阶之素规兮，因旧宇以为安。",
            "朱忠靖继剖符兮，屹具瞻于岩石。",
            "赵忠简亦相望兮，凛清风而独寒。",
            "忠定王之来镇兮，当乾道之四禩。",
            "捐帑以置义租兮，辟宫而祠先贤。",
            "谅棠阴之蔽芾兮，思召伯其如憩。",
            "宜大封于是邦兮，良天道之好还。",
            "后五十余年兮，谁俪美以增饰。",
            "维我新安公兮，骛逸驾而独攀。",
            "剖滞讼如澌流兮，召雨旸如应响。",
            "使百城俱按堵兮，令沧海无惊澜。",
            "立吏胆于秋霜兮，洽民气于春泽。",
            "出干将于宝匣兮，照沆瀣于铜盘。",
            "圜扉鞠为茂草兮，麦岐蔼其连秀。",
            "令修户庭之内兮，民乐湖山之闲。",
            "既修政而人悦兮，文书省于幙府。",
            "新百废以具兴兮，耸轮奂之伟观。",
            "八邑不知有役兮，一道不知有费。",
            "若天造而神设兮，岂民力之或烦。",
            "化榛莽为宏丽兮，敞隘敝为爽垲。",
            "革蠹挠而雄叠兮，易朽腐而垩丹。",
            "兹栋隆之规模兮，特于此乎小试。",
            "非成毁之相仍兮，数循环而无端。",
            "镇越岿乎中踞兮，修廊翼其旁拱。",
            "何独敛夫散气兮，所以重夫中权。",
            "巨扁揭乎云霄兮，钧笔粲乎星斗。",
            "山灵为之呵护兮，珍光赫而属天。",
            "前方台之月华兮，后蓬莱之云气。",
            "左燕春之凝香兮，右清白之寒泉。",
            "绕层城以拂云兮，开屏障于四面。",
            "卧林影于云壑兮，栖山光乎二轩。",
            "吸平湖于酒杯兮，浮翠峰于茗椀。",
            "送归鸿于天外兮，数飞鸥于海门。",
            "动秋声之摵摵兮，泊晴岚之蔼蔼。",
            "饯崦嵫之夕照兮，宾旸谷之朝暾。",
            "上越王之危台兮，诵唐人之杰句。",
            "鹧鸪飞而地迥兮，晴烟渺而天宽。",
            "飞盖游乎清夜兮，羃轻烟之素练。",
            "棹歌发乎中沚兮，浴明月于金盆。",
            "丽谯涌乎青冥兮，角声起而寥亮。",
            "佳山蔚其照眼兮，洗万里之阴雰。",
            "新隄平而拟掌兮，沸行歌以载路。",
            "漕渠濬而举重兮，鼓千艘而骈阗。",
            "雄威扁营叠创兮，雷欢声于貔虎。",
            "泮宫修贡闱辟兮，遂飞跃于鱼鸢。",
            "台府焕而一新兮，岩壑为之改观。",
            "他人视之拱手兮，公谈笑而不难。",
            "既游刃之有余兮，复善刀而藏用。",
            "寂然若无所营兮，湛中襟而靖渊。",
            "炷炉香而读易兮，悟至理于泰否。",
            "托寄轩之柱刻兮，等蘧庐于乾坤。",
            "上方蒇事明庭兮，将入扈于豹尾。",
            "如旄倪之借留兮，纷截镫以攀辕。",
            "繄郢曲之寡和兮，信萧规之难继。",
            "民愿公无遽归兮，帝谓吾今召环。",
            "虽卿月之暂驻兮，幸临照夫越土。",
            "恐使星之迁次兮，迫太阶之魁躔。",
            "推治越之道治天下兮，固我公之余事。",
            "然越人爱公如慈父母兮，愿托歌而永传。",
            "客乃敛袵肃容兮，屏气弗敢复言。",
            "孙子于是浓墨大字兮，终夫越问之篇。"
        ],
        "notes": "",
        "id": "81ea6bd5d664a7918d1ce0dce2cfcf66"
    }
]