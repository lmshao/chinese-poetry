[
    {
        "author": "邵必",
        "dynasty": "宋",
        "type": "诗",
        "rhythmic": "",
        "title": "题曲水阁",
        "preface": "",
        "paragraphs": [
            "凿石得春渠，波环阁势孤。",
            "新痕涨微雨，远碧注平湖。",
            "士俗山阴旧，风光洛曲殊。",
            "回眸见危岭，凭槛有惊凫。",
            "坠蕊浮旋濑，疎篁荫叠栌。",
            "人闲多拾翠，鱼乐半依蒲。",
            "河朔谁觞友，沂津昔咏儒。",
            "遗芬知未泯，游盖此为娱。"
        ],
        "notes": "",
        "id": "51f4d3081f71c046ce10b3f983f3f8ee"
    },
    {
        "author": "邵必",
        "dynasty": "宋",
        "type": "诗",
        "rhythmic": "",
        "title": "送程给事知越州",
        "preface": "",
        "paragraphs": [
            "我尝淮上送君行，前日郎官此日卿。",
            "一道清风新使节，万家和气旧民情。",
            "西山药味迎秋熟，同浦波光照物明。",
            "佳景多才雅相值，高吟应未负平生。"
        ],
        "notes": "",
        "id": "156a60dedb9f0ad711c455ae370f642e"
    },
    {
        "author": "邵必",
        "dynasty": "宋",
        "type": "诗",
        "rhythmic": "",
        "title": "题钱公辅众乐亭  其一",
        "preface": "",
        "paragraphs": [
            "海边民物鲜欢娱，太守经营与众俱。",
            "园圃新阴多杞柳，池塘生意足鱼蒲。",
            "长空不碍高飞鹄，浅水兼容短胫凫。",
            "此乐有谁知我趣，归来红旆日西晡。"
        ],
        "notes": "",
        "id": "4042575f33f8242a99c2b1ff5d401bac"
    },
    {
        "author": "邵必",
        "dynasty": "宋",
        "type": "诗",
        "rhythmic": "",
        "title": "题钱公辅众乐亭  其二",
        "preface": "",
        "paragraphs": [
            "城外千帆海舶风，城中居市苦憧憧。",
            "几生佳景为民老，一日贤侯与我同。",
            "道上槐阴连帟翠，水边人面照花红。",
            "寄言乐有时还尽，徒见甘棠忆召公。"
        ],
        "notes": "",
        "id": "a0f5b2467be34291e58e897d9b78f2cc"
    },
    {
        "author": "邵必",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "素壁镵诗尚未泥。"
        ],
        "notes": "",
        "id": "750cdfe8eb00bcfda356447cef8a79f2"
    }
]