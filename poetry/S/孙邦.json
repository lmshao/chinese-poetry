[
    {
        "author": "孙邦",
        "dynasty": "宋",
        "type": "诗",
        "rhythmic": "",
        "title": "和史经  其一",
        "preface": "",
        "paragraphs": [
            "渊明遇佳趣，欲辩每忘言。",
            "道安对胜士，高论矜弥天。",
            "斯人已往不可得，悠悠俗驾徒争先。",
            "梦尸梦秽了不悟，宁论掷足与裸颠。",
            "虽知香臭在得丧，一朝十获岁九迁。",
            "谁能休沐过僧语，聊问我林仍我泉。",
            "贤哉令尹得此趣，颇厌世味如荤膻。",
            "学人荐取妙香句，莫学大珠空饭眠。"
        ],
        "notes": "",
        "id": "5e25a2ebba90b3e15d05b538458dbcbb"
    },
    {
        "author": "孙邦",
        "dynasty": "宋",
        "type": "诗",
        "rhythmic": "",
        "title": "和史经  其二",
        "preface": "",
        "paragraphs": [
            "宅侧造猪栏，正坐贪秽免。",
            "巷中堆马粪，而以清贵显。",
            "二事大不侔，其眼乃能辨。",
            "吾徒与衲子，相去夫何远。",
            "祇恐无鼻孔，当知系所践。",
            "勿谓一瓣香，便解生一善。",
            "居心苟不净，探洗谩卢扁。",
            "要令登此堂，摩诘失其□。",
            "深入不二门，诸臭雪见𪾢。",
            "湛然方寸间，众妙来烟篆。",
            "香销本无事，风静云回卷。",
            "当年杜陵老，所造宜不浅。",
            "夜宿赞公房，习气元未殄。",
            "沉忧觉清梦，岂念世路蹇。",
            "猪栏马粪辈，皆预公卿选。",
            "泥涂布渠巷，欲往伤吾跣。",
            "所以闻妙香，慨叹独辗转。",
            "此香为谁来，知落处者鲜。",
            "何如被蒙头，熟寐一觉遣。"
        ],
        "notes": "",
        "id": "fefdf735e942b3ec5db9f1135b5bc987"
    },
    {
        "author": "孙邦",
        "dynasty": "宋",
        "type": "诗",
        "rhythmic": "",
        "title": "绿筠轩",
        "preface": "",
        "paragraphs": [
            "年来宦拙喜跻攀，门枕溪流四面山。",
            "时过隣僧话浮世，一轩长对此君闲。"
        ],
        "notes": "",
        "id": "4c335953354cfeee72e55075f78599a5"
    },
    {
        "author": "孙邦",
        "dynasty": "宋",
        "type": "诗",
        "rhythmic": "",
        "title": "唐氏林亭",
        "preface": "",
        "paragraphs": [
            "华屋沈沈野外居，茂林清荫绕门闾。",
            "移花植果心无事，抱子弄孙欢有余。",
            "闲过西畴观刈获，懒寻南郭命巾车。",
            "问君为圃嗟予晚，便拟归休学二疏。"
        ],
        "notes": "",
        "id": "c9aeeb256d154e49eba84358017cc323"
    },
    {
        "author": "孙邦",
        "dynasty": "宋",
        "type": "诗",
        "rhythmic": "",
        "title": "白莲堂  其一",
        "preface": "",
        "paragraphs": [
            "大智西归不肯回，只今莲社喜重开。",
            "会中独有遗民在，十五年间两度来。"
        ],
        "notes": "",
        "id": "550038332f88602dcf2db4bfe7fe8d36"
    },
    {
        "author": "孙邦",
        "dynasty": "宋",
        "type": "诗",
        "rhythmic": "",
        "title": "白莲堂  其二",
        "preface": "",
        "paragraphs": [
            "心地白莲俱有种，要须功德水方开。",
            "因师一语千花现，人各始知来处来。"
        ],
        "notes": "",
        "id": "d84b6d8faf10152306f11e9b7c65cbd6"
    },
    {
        "author": "孙邦",
        "dynasty": "宋",
        "type": "诗",
        "rhythmic": "",
        "title": "吕城谒祖庙",
        "preface": "",
        "paragraphs": [
            "吾祖持兵镇此都，投身九死定全吴。",
            "一朝流矢中眸子，千载忠魂列霸图。",
            "墓木但遗枫合抱，庙庭还有像完躯。",
            "英雄未必输张许，青史功名定有无。"
        ],
        "notes": "",
        "id": "90646343fa730520a787d29a6e907647"
    }
]