[
    {
        "author": "沈千运",
        "dynasty": "唐",
        "type": "诗",
        "rhythmic": "",
        "title": "感怀弟妹",
        "preface": "",
        "paragraphs": [
            "今日春气暖，东风杏花拆。",
            "筋力久不如，却羡涧中石。",
            "神仙杳难准，中寿稀满百。",
            "近世多夭伤，喜见鬓发白。",
            "杖藜竹树间，宛宛旧行迹。",
            "岂知林园主，却是林园客。",
            "兄弟可存半，空为亡者惜。",
            "冥冥无再期，哀哀望松柏。",
            "骨肉能几人，年大自疎隔。",
            "性情谁免此，与我不相易。",
            "唯念得尔辈，时看慰朝夕。",
            "平生兹已矣，此外尽非适。"
        ],
        "notes": "",
        "id": "f529973dac57b4c6760a46c887205e95"
    },
    {
        "author": "沈千运",
        "dynasty": "唐",
        "type": "诗",
        "rhythmic": "",
        "title": "赠史修文",
        "preface": "",
        "paragraphs": [
            "故人阻千里，会面非别期。",
            "握手于此地，当欢反成悲。",
            "念离宛犹昨，俄已经数期。",
            "畴昔皆少年，别来鬓如丝。",
            "不道旧姓名，相逢知是谁。",
            "曩游尽骞翥，与君仍布衣。",
            "岂曰无其才，命理应有时。",
            "别路渐欲少，不觉生涕洟。"
        ],
        "notes": "",
        "id": "3cc702e353d0f44e04cf10928f9656d8"
    },
    {
        "author": "沈千运",
        "dynasty": "唐",
        "type": "诗",
        "rhythmic": "",
        "title": "濮中言怀",
        "preface": "",
        "paragraphs": [
            "圣朝优贤良，草泽无遗匿。",
            "人生各有命，在余胡不淑。",
            "一生但区区，五十无寸禄。",
            "衰退当弃捐，贫贱招毁讟。",
            "栖栖去人世，屯踬日穷迫。",
            "不如守田园，岁晏望丰熟。",
            "壮年失宜尽，老大无筋力。",
            "始觉前计非，将贻后生福。",
            "童儿新学稼，少女未能织。",
            "顾此烦知己，终日求衣食。"
        ],
        "notes": "",
        "id": "754c67c68e481153e904854e2e41bc69"
    },
    {
        "author": "沈千运",
        "dynasty": "唐",
        "type": "诗",
        "rhythmic": "",
        "title": "山中作",
        "preface": "",
        "paragraphs": [
            "栖隐非别事，所愿离风尘。",
            "不辞城邑游，礼乐拘束人。",
            "迩来归山林，庶事皆吾身。",
            "何者为形骸，谁是智与仁。",
            "寂寞了闲事，而后知天真。",
            "咳唾矜崇华，迂俯相屈伸。",
            "如何巢与由，天子不知臣。"
        ],
        "notes": "",
        "id": "845944201c8227b4f53ec8b6a33e7e2e"
    },
    {
        "author": "沈千运",
        "dynasty": "唐",
        "type": "诗",
        "rhythmic": "",
        "title": "古歌",
        "preface": "",
        "paragraphs": [
            "北邙不种田，但种松与柏。",
            "松柏未生处，留待市朝客。"
        ],
        "notes": "",
        "id": "94a8ef47e7ca4215541d01ec393bbf3c"
    }
]