[
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "雨阻秦溪宿马养拙林下",
        "preface": "",
        "paragraphs": [
            "櫂入江村暮，扣门求友生。",
            "青衫新鹿梦，白发旧鸥盟。",
            "巷僻苔痕滑，林深鸟舌清。",
            "共寻物外味，溪上老渔声。"
        ],
        "notes": "",
        "id": "9e6ff846be9ef38e73b6664b4724b3fe"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "寿杨广文六十解组南还时署邑篆事",
        "preface": "",
        "paragraphs": [
            "五载琴堂奏未央，乌纱紫绶鬓苍苍。",
            "三鳣已集弘农兆，五柳仍分彭泽芳。",
            "廉石一车归吏部，清风两袖付中郎。",
            "山间甲子君知否，好向关西卧夕阳。"
        ],
        "notes": "",
        "id": "d5c30d008ae78f407297902a34453d20"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "过震泽别业次壁间韵",
        "preface": "",
        "paragraphs": [
            "一櫂烟波震泽空，笔床茶灶满清风。",
            "桑磐自是君家味，何羡区区涪上翁。"
        ],
        "notes": "",
        "id": "a8077b2609769ed4cb2546755847b823"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "渔父词和玄真子",
        "preface": "",
        "paragraphs": [
            "平湖千顷浪花飞，春后银鱼霜更肥。",
            "菱叶饭，芦花衣，酒酣载月忙呼归。"
        ],
        "notes": "",
        "id": "2d6786e1a25dcfa5a0053ae5f0a6110e"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "得家书和陶渊明问来使作",
        "preface": "",
        "paragraphs": [
            "我家平湖边，碧水豁清目。",
            "儿读谁氏书，庭开几株菊。",
            "绿笋可曾抽，银鱼想当馥。",
            "尔归语细君，涤圃秫须熟。"
        ],
        "notes": "",
        "id": "2fdfc4c79ceb1d238740fef8ddd5651e"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "上元夜送沈伯时赴南康山长",
        "preface": "",
        "paragraphs": [
            "十载从游吾道南，山斋苜蓿澹于甘。",
            "飞鱼想得三台兆，待雪空余□丈函。",
            "席冷几番驯白鹿，罗传此夜赋黄柑。",
            "太平不日经筵召，好把鳞书早晚探。"
        ],
        "notes": "",
        "id": "94b8a9ba4d4b95058f1268872ab02660"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "四景图 荻塘柳影",
        "preface": "",
        "paragraphs": [
            "日出烟消春昼迟，柳条无力万丝垂。",
            "韶光新染鹅黄色，偏爱东风款款吹。"
        ],
        "notes": "",
        "id": "0503d0b5324c3090f8fe1040007b3386"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "四景图 禅院风荷",
        "preface": "",
        "paragraphs": [
            "碧筒注酒晚风凉，浇得新诗字字香。",
            "吟罢临风开佛座，撚花笑指浴鸳鸯。"
        ],
        "notes": "",
        "id": "ce5d5122c27e907b16b3466989ca28aa"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "四景图 平湖秋月",
        "preface": "",
        "paragraphs": [
            "月浸寒泉凝不流，櫂歌何处泛归舟。",
            "白苹红蓼西风里，一色湖光万顷秋。"
        ],
        "notes": "",
        "id": "b31843e5b2e4d76a89485d74645641be"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "四景图 仙矶晴雪",
        "preface": "",
        "paragraphs": [
            "湖天雪景弄朝晖，清彻如云散雨衣。",
            "肌骨已随云影去，玄真仙代竟忘归。"
        ],
        "notes": "",
        "id": "4b2e80ffd36977af76445dabd3e8dc13"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "耀武亭别周申团练",
        "preface": "",
        "paragraphs": [
            "湖光一片绮筵开，老矣将军去复来。",
            "漫说风尘轻似叶，岂教笳鼓动如雷。",
            "悲歌气喷三河少，武略功高八阵才。",
            "平望塞亭曾耀武，汉家空数单于台。"
        ],
        "notes": "",
        "id": "ee348e53e1630d7ac17b55154f213a7b"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "避虏入洞庭",
        "preface": "",
        "paragraphs": [
            "朔风一夜渡江村，北望云飞不忍言。",
            "仙隠老寻双橘柚，避秦人爱小桃源。",
            "烟波乱逐鸱夷舸，烽火遥腾马偾辕。",
            "闻道此山真福地，不知何处更离魂。"
        ],
        "notes": "",
        "id": "783bf9da32c2bd406a9468b206fb2add"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "三高祠 鸱夷子皮",
        "preface": "",
        "paragraphs": [
            "苎萝仙子总无双，一櫂烟波气未降。",
            "如何铸像劳臣节，却是吴江非越江。"
        ],
        "notes": "",
        "id": "d9c7fce1cf9ace88745b2bef1649eb72"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "三高祠 江东步兵",
        "preface": "",
        "paragraphs": [
            "秋风不为紫鲈香，适志徒劳梦水乡。",
            "惟是此生一杯酒，宦情无日不沧浪。"
        ],
        "notes": "",
        "id": "a9a73ec54bd46cfb0ade970a86ea39a3"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "三高祠 甫里先生",
        "preface": "",
        "paragraphs": [
            "数顷荒田负郭耕，笔床茶灶看锄云。",
            "一琖清泉荐秋菊，不知何处吊参军。"
        ],
        "notes": "",
        "id": "368bcf50995894f0f9a53e69685cb707"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "早朝",
        "preface": "",
        "paragraphs": [
            "烛光剑珮拥千官，载月临轩拜紫銮。",
            "仙掌禁寒承露稳，天颜霁晓傍云看。",
            "朝阳鸣凤谐宫律，沧海□鳌献羽翰。",
            "咫尺圣明三舞蹈，报恩岂敢负弹冠。"
        ],
        "notes": "",
        "id": "d5d6b55c75a10f510dd07251be7be1a2"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "从军行",
        "preface": "",
        "paragraphs": [
            "边笳动地吹，铁衣寒未卸。",
            "壮士冢累累，骨香千载下。"
        ],
        "notes": "",
        "id": "1a9b6987d31b951616a28a3d7e58bfb9"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "云长公赞",
        "preface": "",
        "paragraphs": [
            "千载人，百世士。",
            "知正统，明大义。",
            "汉丞相，蜀先主。",
            "同公心，烛三光。",
            "为岳渎，为星云。",
            "今不死，髯将军。"
        ],
        "notes": "",
        "id": "e7593435213659a887868357bc2303ee"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "湖湄闲适二首  其一",
        "preface": "",
        "paragraphs": [
            "荻花塘外老渔家，夜夜湖边倚钓槎。",
            "打起秋风鱼数尾，调羹尽可荐胡麻。"
        ],
        "notes": "",
        "id": "73d4bb9c98c16006ef01f851b94590c4"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "湖湄闲适二首  其二",
        "preface": "",
        "paragraphs": [
            "推窗笑指浣溪纱，点点飞鸥拍浪沙。",
            "侬自有心禽解语，抛砖水激落天涯。"
        ],
        "notes": "",
        "id": "72367e5c5232aa786da786ac905ec7bb"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "虏警",
        "preface": "",
        "paragraphs": [
            "载将倾国尔为真，我梦扁舟作比邻。",
            "今日避兵真是梦，可知夙世有奇因。",
            "五湖烟水罨如画，鸱夷老子舍其下。",
            "千秋声气梦相通，此地居停尔当借。",
            "仙乎仙乎与世忘，何年归老耕闲堂。"
        ],
        "notes": "",
        "id": "627aa7033c8f6eb117377b4ca250f875"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "殊胜院柬悟雪禅人",
        "preface": "",
        "paragraphs": [
            "百年萧寺古云间，五夜焚修昼掩关。",
            "雪岭衣传方丈室，虎丘石点可中山。",
            "天开罨黛成仙境，地接琉璃映佛颜。",
            "我亦挂冠为弟子，同参肯许是耕闲。"
        ],
        "notes": "",
        "id": "f9229debb02591d5b6971bafd3a55c7f"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "杨学士廷秀过访",
        "preface": "",
        "paragraphs": [
            "握手别君东渡，衔杯当我西归。",
            "少微星动百里，弹冠亦属忘机。"
        ],
        "notes": "",
        "id": "73cba6d8495ddb7ccd7315305fb54e4b"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "石湖别墅",
        "preface": "",
        "paragraphs": [
            "一水遥通西渡头，乱山零落树还稠。",
            "先生唱罢村田乐，戴月披蓑理钓舟。"
        ],
        "notes": "",
        "id": "6a91bc3248f4af8b48e9414a8a3a3f96"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "兵火",
        "preface": "",
        "paragraphs": [
            "胡马倏南侵，膻尘夜犯心。",
            "丧鱼索枯肆，倒屣问焦琴。",
            "狼烟乘惨势，鬼燐带愁吟。",
            "庐舍人无几，还家何处寻。"
        ],
        "notes": "",
        "id": "8747606b7b6cd44bcfd5419b96e1c590"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "桑磐赠赵隠居",
        "preface": "",
        "paragraphs": [
            "湖南茅屋里，避世隠墙东。",
            "瀹茗知泉味，栽桑助女工。",
            "高歌牛背笛，稳櫂艇头风。",
            "忆昔天随子，相逢乐在中。"
        ],
        "notes": "",
        "id": "6d24b93a1f61674a392ea67d1cd96d14"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "湖中蚬蚌甚佳村妇调羹名曰水菜余珍嗜之作水羹吟",
        "preface": "",
        "paragraphs": [
            "春风一夜浪花起，大蚌小蚌浮江沚。",
            "渔蓑撒网唶嚄音，满载论斗不论斤。",
            "寄语庖厨煮白汤，脱壳击肉和椒浆。",
            "烂蒸鲜美波臣选，倾壶泼面供早膳。",
            "调羹娘子善刀藏，尚方滋味何分辩。",
            "不须更说毳与皛，江南水菜人知少。",
            "总道奇哉君善烹，明日饷君君当扰。"
        ],
        "notes": "",
        "id": "377b1a33735adb7eb0b67c8f05e5c36b"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "杨郡王还乡",
        "preface": "",
        "paragraphs": [
            "貤恩乘传别金銮，老大门楣翠凤冠。",
            "咫尺玉阶沾露后，尚方丹诏落云端。",
            "新谐甥舅瞻蒲璧，世笃明良洒紫翰。",
            "遥拜圣明归梓里，望风父老笑歌欢。"
        ],
        "notes": "",
        "id": "95e61277d48cc290f0fed4ede6ea9ea6"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "孔明八阵石",
        "preface": "",
        "paragraphs": [
            "八阵图矶天下奇，无端变化出山时。",
            "要知抱膝南阳卧，早了三分一局棋。"
        ],
        "notes": "",
        "id": "b86045820b876ddbc836078c79c719d1"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "长干送别",
        "preface": "",
        "paragraphs": [
            "君子于行东渡头，江村烟雨看眠鸥。",
            "秋风不借游山屐，客梦长呼问酒楼。",
            "八斗才怜新鹤发，十千囊尽敝貂裘。",
            "不须刎颈酬知己，一曲琵琶在远舟。"
        ],
        "notes": "",
        "id": "fdc0be5c38fa1b3778aa5731f6507231"
    },
    {
        "author": "孙锐",
        "dynasty": "宋",
        "type": "诗",
        "rhythmic": "",
        "title": "泊平望吊玄真子",
        "preface": "",
        "paragraphs": [
            "仙非胜地仙不升，地非仙迹地不灵。",
            "古今绝胜天下景，多为羽客梯云𫐌。",
            "松江之南平望驿，千古清名垂载籍。",
            "遗基废井虽不存，依旧湖光接天碧。",
            "我闻在昔张玄真，平生活计一钓纶。",
            "浮家泛宅戏人世，龟鱼为友蒹葭邻。",
            "故人分符刺苕水，东游历遍溪山美。",
            "翩然联璧至此乡，回视尘寰如敝屣。",
            "酒酣水戏身甚轻，席行水面同舟声。",
            "祥云瑞鹤然至，泛此凌空归太清。",
            "西塞山边飞白鹭，其间尽有朝元路。",
            "绿蓑平日恣遨游，何忍临岐弗相顾。",
            "争知万顷玻璃中，清都紫府遥相通。",
            "故来成此一奇事，欲将名姓传无穷。",
            "风帆过后沙鸟坠，灵迹虽存人不记。",
            "白苹红蓼自争妍，谁识此为真福地。",
            "何人好事能挥金，结庐绘像湖之阴。",
            "寒泉一盏荐秋菊，往来不负诗人心。",
            "玄真今在天何处，独立河梁望飚驭。",
            "丹台玉籍若相容，携手乘风共归去。"
        ],
        "notes": "",
        "id": "f8be92d7fae06858bf5c653b68537e7b"
    }
]