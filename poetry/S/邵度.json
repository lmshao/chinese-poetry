[
    {
        "author": "邵度",
        "dynasty": "宋",
        "type": "诗",
        "rhythmic": "",
        "title": "挽东莱先生  其一",
        "preface": "",
        "paragraphs": [
            "雨化三吴士，风行万古书。",
            "石渠功不细，凤阁位方虚。",
            "梁木何摧地，泉台欲驾舆。",
            "来观自燕者，顽懦亦欷歔。"
        ],
        "notes": "",
        "id": "ceda73f1980512915b200a62ec52fd9d"
    },
    {
        "author": "邵度",
        "dynasty": "宋",
        "type": "诗",
        "rhythmic": "",
        "title": "挽东莱先生  其二",
        "preface": "",
        "paragraphs": [
            "玉石明胸次，风云在笔端。",
            "教常先慷慨，门不弃蹒跚。",
            "籍湜疑培植，房陈似羽翰。",
            "中兴依日月，遗像圣王叹。"
        ],
        "notes": "",
        "id": "6522301a6d74fc42b9159bd6bae6c774"
    },
    {
        "author": "邵度",
        "dynasty": "宋",
        "type": "诗",
        "rhythmic": "",
        "title": "挽东莱先生  其三",
        "preface": "",
        "paragraphs": [
            "岐嶷称前辈，渊源便老成。",
            "及门多兑说，在寝已蒙亨。",
            "麟笔空遗恨，笺诗正用情。",
            "谁知两楹梦，湖海哭书生。"
        ],
        "notes": "",
        "id": "9370a8889a662c74dc65921a435f157a"
    },
    {
        "author": "邵度",
        "dynasty": "宋",
        "type": "诗",
        "rhythmic": "",
        "title": "挽东莱先生  其四",
        "preface": "",
        "paragraphs": [
            "鼻祖雍熙政，三传寿国医。",
            "至今称巨室，有子号宗师。",
            "白璧埋黄壤，朱门罢素丝。",
            "脊令临祖道，无计驻灵輀。"
        ],
        "notes": "",
        "id": "c3da7578df7445ec2bbf359473d3a8ca"
    },
    {
        "author": "邵度",
        "dynasty": "宋",
        "type": "诗",
        "rhythmic": "",
        "title": "挽东莱先生  其五",
        "preface": "",
        "paragraphs": [
            "名士闻风起，英声逐电飞。",
            "卜邻谯子至，闲道洛人依。",
            "共叹斯人疾，何心入揖归。",
            "七分书策在，马鬣向斜晖。"
        ],
        "notes": "",
        "id": "19982d88d3966d33faff7b25441621e6"
    },
    {
        "author": "邵度",
        "dynasty": "宋",
        "type": "诗",
        "rhythmic": "",
        "title": "挽东莱先生  其六",
        "preface": "",
        "paragraphs": [
            "鼓箧胶庠日，公方属外艰。",
            "抠衣天不遇，攻玉理应难。",
            "问我好何学，逢人察所安。",
            "由今无拂士，孤陋入心酸。"
        ],
        "notes": "",
        "id": "6fc78b69bf9eff4fad95061a01d3ecbd"
    }
]