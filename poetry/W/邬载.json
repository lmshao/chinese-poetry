[
    {
        "author": "邬载",
        "dynasty": "唐",
        "type": "诗",
        "rhythmic": "",
        "title": "送萧颖士赴东府得君字",
        "preface": "",
        "paragraphs": [
            "策名十二载，独立先斯文。",
            "迩来及门者，半已升青云。",
            "青云岂无姿，黄鹄素不群。",
            "一辞芸香吏，几岁沧江𣸣。",
            "散职既不羁，天听亦昭闻。",
            "虽承急贤诏，未谒陶唐君。",
            "薄俸还自急，此言那足云。",
            "和风媚东郊，时物滋南薰。",
            "蕙草正可摘，豫章犹未分。",
            "宗师忽千里，使我心氛氲。"
        ],
        "notes": "",
        "id": "86435b087bdea47656e6ba3f0c2441e3"
    }
]