[
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "题郑氏籯金堂",
        "preface": "",
        "paragraphs": [
            "子云抱遗经，寂寞饥欲死。",
            "谁家千金郎，车马塞闾里。",
            "如何今世人，持此欲胜彼。",
            "要知圣贤心，不为取青紫。",
            "冷暖自所知，吾言聊尔尔。"
        ],
        "notes": "",
        "id": "8fb069de800017d1db8500b8e86de88c"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "题法海院龙溪亭",
        "preface": "",
        "paragraphs": [
            "微茫云两角，屈曲路一线。",
            "未容快先睹，已叹行百转。",
            "流溪何从来，神物昔尝玩。",
            "舆梁俨坚牢，亭宇复明绚。",
            "岂惟济病涉，更可供息宴。",
            "信哉善知识，作此巧方便。",
            "茂樾两交盖，清风四挥扇。",
            "祇恐境中人，却有桑下恋。",
            "台山不须问，此去直如箭。",
            "何妨酌灵水，一洗眼花眩。",
            "举头未及眸，已知梵王殿。"
        ],
        "notes": "",
        "id": "9623fc01d093a533d326c0547467ed5b"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "和游南岩",
        "preface": "",
        "paragraphs": [
            "南峰不藏善，逢人说南岩。",
            "南岩亦何好，造化秘此缄。",
            "烟云印全提，松竹色半酣。",
            "去郭十里赢，守戒僧二三。",
            "乞身满一日，幽事亦可探。",
            "行客问征途，居者索辔衔。",
            "萧条野店烟，夐静弥勒龛。",
            "念非尘外侣，不分禅味甘。",
            "受佣作闲人，自缚亦何慙。",
            "于时日在房，山色染蔚蓝。",
            "一径盘鬰青，群峰列空嵌。",
            "冷泉计涓滴，瀹鼎消尘凡。",
            "端如常德静，可警疾步贪。",
            "联镳出云门，回首怜烟岚。",
            "公其吐妙语，胜事须指南。"
        ],
        "notes": "",
        "id": "77f83b06f59b9fc8a845fd700de3a734"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "借舍人吕丈送大雅东还诗韵奉呈",
        "preface": "",
        "paragraphs": [
            "典刑寄老成，师友须渊源。",
            "今代紫薇公，身退道益尊。",
            "言行无表襮，卓然中所存。",
            "云雨自翻覆，谁能动毫分。",
            "洗垢既无垢，尚或求瘢痕。",
            "嗟我与徐子，昔也扫公门。",
            "相期膏吾车，从公毕斯文。"
        ],
        "notes": "",
        "id": "cd1e940f1b1c0bd6701864affe8a9c16"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "暮春",
        "preface": "",
        "paragraphs": [
            "闭门听风雨，不知门外春。",
            "兹辰聊散步，霁色如相亲。",
            "日月不吾与，花柳随时新。",
            "悠悠竟何事，悚然怀故人。"
        ],
        "notes": "",
        "id": "290f622bd67543ca43da2220d8c506cd"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "家叔沚次暮春韵呈知止秘校",
        "preface": "",
        "paragraphs": [
            "一日复一日，山间已暮春。",
            "人事有怵迫，景物无疏亲。",
            "谁知一雨后，满目皆怀新。",
            "风光欠管领，付与得闲人。"
        ],
        "notes": "",
        "id": "d1dc63b4c7d2b60ed746396fd08b8c43"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "再用前韵",
        "preface": "",
        "paragraphs": [
            "驾言写我忧，一览无边春。",
            "先生方闭户，不可得而亲。",
            "宁逐儿女戏，要观物化新。",
            "不见舞雩下，冠者五六人。"
        ],
        "notes": "",
        "id": "52b3562569737978cab560c7cdae2773"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "复次数语呈知止",
        "preface": "",
        "paragraphs": [
            "斯道有张弛，如天有冬春。",
            "雍容贵可久，促迫终难亲。",
            "槁枿久乃腐，流水汲逾新。",
            "虽云不窥圃，乘马复何人。"
        ],
        "notes": "",
        "id": "1dde9d2df1ecaaa45030e8870c8b41fc"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "尤美轩",
        "preface": "",
        "paragraphs": [
            "巉然绝壑临招提，仰视疑欲干晴霓。",
            "林峦献状还左右，烟云变相随高低。",
            "少日登高不惮远，喘汗赪颜如夏畦。",
            "却凭轩槛认行处，一览不待穷攀跻。",
            "爱山愿作此轩客，饥火驱出仍东西。",
            "青衫乌帽犯尘土，梦想春绿浮凫鹥。",
            "归寻舟刻剑已往，扁榜仅能存旧题。",
            "道人知我若有失，更附山房拂栱梯。",
            "方欣胜观还昔时，忽讶妙语来磻溪。",
            "茫茫六合有安宅，恍悟十年行路迷。",
            "甘与山僧为逆旅，自使妇姑相勃谿。",
            "暗明通壅悉还汝，无所还者吾其栖。",
            "但慙屋上复加屋，空费囊中金褭蹄。"
        ],
        "notes": "",
        "id": "d136d34132f9bf89f50a5c71aafc0139"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "送删定闻人丈归嘉禾",
        "preface": "",
        "paragraphs": [
            "漫作中都士，柴门每自扃。",
            "遗经究终始，奇字讲声形。",
            "前辈今无几，微言世莫听。",
            "扁舟转河曲，已见故山青。"
        ],
        "notes": "",
        "id": "48fbafc0885c63a488fc7034955a86d8"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "题表上人卷舒轩",
        "preface": "",
        "paragraphs": [
            "高轩聊自娱，俯仰称幽居。",
            "世道有兴废，人心随卷舒。",
            "圆机应有此，胶柱合何如。",
            "愧匪许询辈，时来问满虚。"
        ],
        "notes": "",
        "id": "05508eb3b25ae1c2cbdc6146d42457fd"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "陶山书院",
        "preface": "",
        "paragraphs": [
            "陶山读书处，景物自天成。",
            "幽涧菁莪盛，高冈彩凤鸣。",
            "雨余山色秀，云浄月华明。",
            "静听寒泉响，潺潺洙泗声。"
        ],
        "notes": "",
        "id": "df8e48605ab7ee388404198150c043c2"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "挽侍读龙图学士周公",
        "preface": "",
        "paragraphs": [
            "四海声名久，中朝德齿优。",
            "金华方入侍，琳馆遽归休。",
            "全福人皆仰，孤风世莫留。",
            "老成零落尽，不独为吾州。"
        ],
        "notes": "",
        "id": "b2912749e554f8a75d8eb757f7456a87"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "挽参政王公",
        "preface": "",
        "paragraphs": [
            "辙迹环吴蜀，艰难叹委频。",
            "秉钧才数月，去国竟终身。",
            "文武才猷远，经纶事业新。",
            "襄阳耆旧传，宁复有斯人。"
        ],
        "notes": "",
        "id": "544dc11117dcb6ce8414e69f0992b9a3"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "挽学士张公",
        "preface": "",
        "paragraphs": [
            "俎豆平生事，逢时却论兵。",
            "幄中多妙画，阃外即长城。",
            "曾未登三府，何言梦两楹。",
            "空余行乐处，画像俨如生。"
        ],
        "notes": "",
        "id": "a719500e618490e66aa515335ab6126d"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "挽詹事陈公",
        "preface": "",
        "paragraphs": [
            "给谏皆言责，论思本从臣。",
            "独公真举职，临事肯谋身。",
            "再起名尤重，全归迹已陈。",
            "空嗟古遗直，无复见斯人。"
        ],
        "notes": "",
        "id": "3d7e6ce74f9e9f372d275f95fa438682"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "挽吕舍人二首  其一",
        "preface": "",
        "paragraphs": [
            "连蹇成遗老，才闻直禁林。",
            "是非终不屈，进退了无心。",
            "万事邯郸梦，千秋正始音。",
            "心知公不朽，𫕥涕自难禁。"
        ],
        "notes": "",
        "id": "46a14250c330f6b9f37b6550126c2234"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "挽吕舍人二首  其二",
        "preface": "",
        "paragraphs": [
            "接物初无间，微言独得闻。",
            "相期深造道，不为细论文。",
            "自有高山仰，谁知半路分。",
            "新阡疑可望，目断只愁云。"
        ],
        "notes": "",
        "id": "1fbca26d90d897aeead48e0e51be3302"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "挽宣抚吴郡王二首  其一",
        "preface": "",
        "paragraphs": [
            "节义家传久，艰难始见忠。",
            "一心惟徇国，百战竟平戎。",
            "环列周庐肃，官仪道路同。",
            "细看麟阁上，谁得似初终。"
        ],
        "notes": "",
        "id": "98b306275dd463ef99a24aa3e33047d6"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "挽宣抚吴郡王二首  其二",
        "preface": "",
        "paragraphs": [
            "太傅元功首，汾阳异姓王。",
            "恩荣兼二美，声迹远相望。",
            "名载风云会，神游水月乡。",
            "维师空赠典，无复见鹰扬。"
        ],
        "notes": "",
        "id": "78bda2811ea81fff342562ad5dfc28c6"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "雪中梅花",
        "preface": "",
        "paragraphs": [
            "风弄芦帘掩复开，闭门一室此徘徊。",
            "故人难望扁舟至，远信谁凭驿使回。",
            "窗外不知飞霰集，坐中只觉暗香来。",
            "新诗亟报春消息，不待天边看斗魁。"
        ],
        "notes": "",
        "id": "2614c4b29f9eb730282f7cf0eb0f7c56"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "与谈命郑柯山",
        "preface": "",
        "paragraphs": [
            "柯山落魄一仙翁，二十八宿罗胸中。",
            "学术该通明若鉴，襟期豁达气如虹。",
            "醺醺痛饮一楼月，落落高谈千古风。",
            "一本流年无惜示，贮之他日验穷通。"
        ],
        "notes": "",
        "id": "8402d4bd6386b37b99178d53dac5d37c"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "陈经略生朝四首  其一",
        "preface": "",
        "paragraphs": [
            "喜咏高秋此日生，门闾佳气想充盈。",
            "堂堂体貌千钧重，凛凛精神一座倾。",
            "暂使远民瞻玉帐，要知圣主有金城。",
            "兜牟却作貂蝉去，五筦难淹宋广平。"
        ],
        "notes": "",
        "id": "b77c5ddcfacbe329074ca0445776b4f7"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "陈经略生朝四首  其二",
        "preface": "",
        "paragraphs": [
            "妫姓从来莫与京，传家初不为金籯。",
            "只今八桂苍苍处，倍觉中台两两明。",
            "南徼不闻刁斗击，北辕行见衮衣迎。",
            "定知天锡公难老，端与邦家立太平。"
        ],
        "notes": "",
        "id": "fb851a4479ee9f7941a58da33e3f947c"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "陈经略生朝四首  其三",
        "preface": "",
        "paragraphs": [
            "俛视人寰但一沤，应缘来作圣时游。",
            "英风盖世桂林伯，相业传家户牖侯。",
            "号召即看持玉节，姓名已久覆金瓯。",
            "他时欲记中书考，简策应须汗马牛。"
        ],
        "notes": "",
        "id": "632baecfb8e615584724894f6c4ea53a"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "陈经略生朝四首  其四",
        "preface": "",
        "paragraphs": [
            "欲知今岁好生朝，召节翩翩下九霄。",
            "便入三槐新位次，空余八桂旧歌谣。",
            "机神照物宜前列，质干参天合后凋。",
            "他日凌烟图画处，方瞳炯炯映金貂。"
        ],
        "notes": "",
        "id": "2c99f304a0604eb7ceddd8dcf6c77957"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "送陈经略二首  其一",
        "preface": "",
        "paragraphs": [
            "英姿卓荦众长兼，暂假威名镇峤南。",
            "忽报邮音驰尺一，即看躔次近魁三。",
            "照人风采谁居右，致主功名在立谈。",
            "远俗岂知如许事，只言无计驻征骖。"
        ],
        "notes": "",
        "id": "7eff517dfeb450b9107b210d1edc66b0"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "送陈经略二首  其二",
        "preface": "",
        "paragraphs": [
            "清明公正复慈祥，触眼平生见未尝。",
            "自幸来依骠骑幕，如何又趣舍人装。",
            "云霄去路日千里，萍梗微踪天一方。",
            "独有此心无远近，岁寒犹欲试冰霜。"
        ],
        "notes": "",
        "id": "e01189d39d3da62349da1872eb92a0cd"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "分韵送胡丈归建安",
        "preface": "",
        "paragraphs": [
            "先生高卧武夷巅，一旦趋朝岂偶然。",
            "报国自期如皦日，归田曾不待来年。",
            "怀铅共叹杨雄老，鞭马今输祖逖先。",
            "册府风流久寥落，送行始复有诗篇。"
        ],
        "notes": "",
        "id": "633860c1e08179a741998c87f45e3b7e"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "偶见文子失举后诗次韵以广其志",
        "preface": "",
        "paragraphs": [
            "落落开谈四座惊，已应俊气压诸生。",
            "高山意远难知己，白雪词高绝和声。",
            "此道要须齐得丧，古人初不为功名。",
            "芬芳各自随时耳，何用临风嗅决明。"
        ],
        "notes": "",
        "id": "0abd00c66f02635e42fd92e77aacef3b"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "鹿鸣宴席上诗二首奉送解元诸先辈  其一",
        "preface": "",
        "paragraphs": [
            "从来人物数成都，果见英髦入荐书。",
            "齐鲁风流方演迤，渊云文采自纡余。",
            "姓名即上飞龙榜，乡里争迎驷马车。",
            "圣世取才三尺在，但惭无地更吹嘘。"
        ],
        "notes": "",
        "id": "9e9b1431dc1407fa3fd9c493dac1ff13"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "鹿鸣宴席上诗二首奉送解元诸先辈  其二",
        "preface": "",
        "paragraphs": [
            "嘉宾式燕正炎曦，风自南来为解围。",
            "细听吹笙仍鼓瑟，即看结绶却登畿。",
            "清朝不用赍刀布，昼日偏宜著锦衣。",
            "太守自怜推不去，栈羊酾酒待还归。"
        ],
        "notes": "",
        "id": "c43b08c4f27750435ec69d30b8db84d8"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "宜春漫述",
        "preface": "",
        "paragraphs": [
            "本是扶犁客，随缘漫作官。",
            "故山应念我，薇蕨已阑干。"
        ],
        "notes": "",
        "id": "a517cfc1c2cb8ce46aef6f0a45a774d4"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "归云堂",
        "preface": "",
        "paragraphs": [
            "浮云本无心，人心逐云去。",
            "更作归云堂，云归竟何处。"
        ],
        "notes": "",
        "id": "4aece37f2995129dbe9dcf804ee07e8c"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "送冲公谒六祖道场",
        "preface": "",
        "paragraphs": [
            "直指岭头路，宁论几日回。",
            "寻春有消息，寄我一枝梅。"
        ],
        "notes": "",
        "id": "387ef3a224443e4823c83c791d70688c"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "宜春士愿朴而虚蒙珥笔之名每欲为邦人一洗之偶笔工傅氏求诗作此",
        "preface": "",
        "paragraphs": [
            "只今头上半儒冠，谁肯公庭弄舌端。",
            "试问毛锥将底用，夺标他日万人看。"
        ],
        "notes": "",
        "id": "d21bf2d5bb1d9651827811f1ac1becbc"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "与酒家沈生",
        "preface": "",
        "paragraphs": [
            "有客堂堂空两手，无人为借太阿来。",
            "与君上抉浮云破，放出阳光万丈开。"
        ],
        "notes": "",
        "id": "9f81b60c9fc9025eb29ba0c18a2af7fa"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "送王献可归信州",
        "preface": "",
        "paragraphs": [
            "月旦于今合改评，一官谋食百无能。",
            "君归锦里人应问，好个蓝田崔县丞。"
        ],
        "notes": "",
        "id": "7e8501535e4f6098e731e0adaf0f2a2b"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "次汉英教授示和尹少稷韵四首  其一",
        "preface": "",
        "paragraphs": [
            "五车拄腹成何事，空受才名二十年。",
            "一壑生涯长龃龉，迩来行李已三迁。"
        ],
        "notes": "",
        "id": "1fabfe6eb17d39d2424ac61327c5d155"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "次汉英教授示和尹少稷韵四首  其二",
        "preface": "",
        "paragraphs": [
            "渊明心远自无尘，岂必山涯与水滨。",
            "云气日佳飞鸟乐，寥寥此意付何人。"
        ],
        "notes": "",
        "id": "4ddf8699c266b1ac641e7f78c30f2a7c"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "次汉英教授示和尹少稷韵四首  其三",
        "preface": "",
        "paragraphs": [
            "畴昔持心欲见贤，肯容闾巷快争先。",
            "岂知咫尺隔千里，空诵白云长在天。"
        ],
        "notes": "",
        "id": "3eab0b2e61df3db7334a6ee6c99e7298"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "次汉英教授示和尹少稷韵四首  其四",
        "preface": "",
        "paragraphs": [
            "頖宫夫子日扃门，厌听儿曹说怨恩。",
            "犹念贫交无与乐，时流妙语到荒村。"
        ],
        "notes": "",
        "id": "272f372f1e553664178e4c83af996f93"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "池荷",
        "preface": "",
        "paragraphs": [
            "香分浄社色专城，冠盖如云照乘明。",
            "晓露浥妆秋艳曳，凉风吹月夜经营。"
        ],
        "notes": "",
        "id": "ecb0078d643234578db7f6c2d5135a8b"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "琵琶洲",
        "preface": "",
        "paragraphs": [
            "塞外风烟能记否，天涯落日自心知。",
            "眼中景物参差是，只欠江州司马诗。"
        ],
        "notes": "",
        "id": "c057b7816368361cfbbe1595933b2d40"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "蕨初生",
        "preface": "",
        "paragraphs": [
            "一拳打破地皮穿，拏住春风不放拳。",
            "直待子规啼夜月，放开青掌始朝天。"
        ],
        "notes": "",
        "id": "4186bfce5bf183cc79231cb377f66fb3"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "牵牛花",
        "preface": "",
        "paragraphs": [
            "叶细枝柔独立难，谁人擡起傍阑干。",
            "一朝引上簷楹去，不许时人眼下看。"
        ],
        "notes": "",
        "id": "79e8e063efbc3136b6839be3b5115f1c"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "送陈德润赴惠州",
        "preface": "",
        "paragraphs": [
            "山行五日到崇安，欲往从之尚阻艰。",
            "闻说惠州天样远，几时音问落人间。"
        ],
        "notes": "",
        "id": "11aa8353da9f6abca66e998dac66cc1d"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "宜春书事",
        "preface": "",
        "paragraphs": [
            "饥寒驱出故山来，俗事如麻拨不开。",
            "问我此行何所得，未尝识面有澹台。"
        ],
        "notes": "",
        "id": "3fd5439cd69c03f2a98254b448ee0668"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "题常山孔坞碧照阁",
        "preface": "",
        "paragraphs": [
            "门前尘土暗衣冠，池馆无多意已宽。",
            "试问主人闲适味，冰蚕正自不知寒。"
        ],
        "notes": "",
        "id": "3f6489bfe89ab024d101cdb6c1c95bca"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "端午帖子词皇帝合  其一",
        "preface": "",
        "paragraphs": [
            "圣德临尊极，民心戴至仁。",
            "喜逢重午节，共祝万年春。"
        ],
        "notes": "",
        "id": "78c7022d75d16d15ca16ba32a7ec145e"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "端午帖子词皇帝合  其二",
        "preface": "",
        "paragraphs": [
            "雨旸皆应节，和气满平畴。",
            "欲识天颜喜，农家麦有秋。"
        ],
        "notes": "",
        "id": "6a140537c232a44b43578c3cacf55d5f"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "端午帖子词皇帝合  其三",
        "preface": "",
        "paragraphs": [
            "永日虽祥鬰，风生殿阁凉。",
            "圣心非独乐，均施徧多方。"
        ],
        "notes": "",
        "id": "258cd7dd54af5284427f0407f7479036"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "端午帖子词皇帝合  其四",
        "preface": "",
        "paragraphs": [
            "躬行盛德基王化，密赞成谋授帝图。",
            "福及万方天所相，祛邪何假佩灵符。"
        ],
        "notes": "",
        "id": "d2368ba3a23a80cb5720451c8a8976c4"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "端午帖子词皇帝合  其五",
        "preface": "",
        "paragraphs": [
            "王业艰难素所知，岁单喜见献新丝。",
            "盘中更进长生缕，却记亲蚕茧馆时。"
        ],
        "notes": "",
        "id": "e32c825e382260c6465ca4604874ddc9"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "端午帖子词皇帝合  其六",
        "preface": "",
        "paragraphs": [
            "万年珍木绿阴成，殿阁微凉次第生。",
            "简静初非拘月令，怀冲履正自心清。"
        ],
        "notes": "",
        "id": "bc17057b9061e043232c80156d9cdf6d"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇帝合端午帖子词  其一",
        "preface": "",
        "paragraphs": [
            "道大光今古，功成付圣明。",
            "超然群物表，但见四时行。"
        ],
        "notes": "",
        "id": "fc68079167f900b145d8382db677fff9"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇帝合端午帖子词  其二",
        "preface": "",
        "paragraphs": [
            "漏转铜壶永，风来玉殿清。",
            "天申佳节近，比屋尽欢声。"
        ],
        "notes": "",
        "id": "3228fb870b05b31b8527b9c5e9a00b41"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇帝合端午帖子词  其三",
        "preface": "",
        "paragraphs": [
            "外物虽无累，诚心每在民。",
            "薰风能解愠，亦足助尧仁。"
        ],
        "notes": "",
        "id": "6faba19a087e23479747b4a12dd3f8fa"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇帝合端午帖子词  其四",
        "preface": "",
        "paragraphs": [
            "金碧丛中翠艾垂，正当午日一朝时。",
            "君王自进长生缕，细剪菖蒲泛玉巵。"
        ],
        "notes": "",
        "id": "ccfcd7ef92dcc1788091b27f8de9d4c8"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇帝合端午帖子词  其五",
        "preface": "",
        "paragraphs": [
            "弦歌密意寄南风，岂易形容长养功。",
            "地厚天高何以报，祝尧惟有寿无穷。"
        ],
        "notes": "",
        "id": "9ae3fa4251a36b01ceb7536b132117cf"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇帝合端午帖子词  其六",
        "preface": "",
        "paragraphs": [
            "飞来峰下水泉清，台沼经营不日成。",
            "胜境自超尘世外，何须方士觅蓬瀛。"
        ],
        "notes": "",
        "id": "76a2a8cb8aaa336c874ca4687ed66a23"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇帝合端午帖子词  其七",
        "preface": "",
        "paragraphs": [
            "火德方居夏，端符帝运亨。",
            "化工初不宰，继照付重明。"
        ],
        "notes": "",
        "id": "ff903c02c6d76d3585b44cc126e187ef"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇帝合端午帖子词  其八",
        "preface": "",
        "paragraphs": [
            "和乐天申节，雍容物外身。",
            "群生蒙长养，谁复识尧仁。"
        ],
        "notes": "",
        "id": "7593ddc961105c9bf9d4890d784f8532"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇帝合端午帖子词  其九",
        "preface": "",
        "paragraphs": [
            "水殿风来细，槐庭日度迟。",
            "圣心无外累，动息自随时。"
        ],
        "notes": "",
        "id": "bf112a17776b9e669d64946904a5f71a"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇帝合端午帖子词  其一〇",
        "preface": "",
        "paragraphs": [
            "圣治从来本好生，拟销剑戟助农耕。",
            "此心自与天无间，岂待丹缯始辟兵。"
        ],
        "notes": "",
        "id": "b1c8f408a0f1ff2b786d5e81e6a2560b"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇帝合端午帖子词  其一一",
        "preface": "",
        "paragraphs": [
            "年年时节近天申，喜气欢声逐日新。",
            "请祝圣人如一口，定知德寿万年春。"
        ],
        "notes": "",
        "id": "7d2db2f35c8dd3c93bdf86d03a2ac0e7"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇帝合端午帖子词  其一二",
        "preface": "",
        "paragraphs": [
            "冷泉堂上湖山胜，聚景园中草木芳。",
            "万物欣欣供燕乐，自然祥暑变清凉。"
        ],
        "notes": "",
        "id": "866f26cf198ae8757635348b957a0113"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇后合端午帖子词  其一",
        "preface": "",
        "paragraphs": [
            "周室兴王业，尧图授圣人。",
            "谁知皆内助，功德古无伦。"
        ],
        "notes": "",
        "id": "ab0ba36444365126afbdad46801bd0cb"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇后合端午帖子词  其二",
        "preface": "",
        "paragraphs": [
            "仁心均动植，风化正邦家。",
            "福庆方骈集，灵符尚辟邪。"
        ],
        "notes": "",
        "id": "71a58b6806fdbe84a3e8e02640cd84ec"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇后合端午帖子词  其三",
        "preface": "",
        "paragraphs": [
            "心境俱清浄，能令五月凉。",
            "芬香随处有，不待沐兰汤。"
        ],
        "notes": "",
        "id": "7ffa8492d6a0faf1316ee85bd7566f14"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇后合端午帖子词  其四",
        "preface": "",
        "paragraphs": [
            "坤元厚德孰能名，履正怀冲本至诚。",
            "自是从容常中道，非因欲待晏阴成。"
        ],
        "notes": "",
        "id": "831598e0fd4b66f6f1f33cabbfd08ae9"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇后合端午帖子词  其五",
        "preface": "",
        "paragraphs": [
            "俯视纷华等粃糠，随时邀乐任嫔嫱。",
            "宫中鬭草知多少，自有金芝冠众芳。"
        ],
        "notes": "",
        "id": "a348cc8c8150c5f3161be2feb9bea05b"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇后合端午帖子词  其六",
        "preface": "",
        "paragraphs": [
            "自然长寿又康宁，德合无疆万物亨。",
            "圣主爱亲思尽美，更羞仙术助延生。"
        ],
        "notes": "",
        "id": "1a79ab7f5665b5e901e8f0a97fac0bd8"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇后合端午帖子词  其七",
        "preface": "",
        "paragraphs": [
            "中兴虽帝业，内治本阴功。",
            "天下供荣养，方知福报崇。"
        ],
        "notes": "",
        "id": "ed3092523c844842a57f647158d8f968"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇后合端午帖子词  其八",
        "preface": "",
        "paragraphs": [
            "乾坤皆数五，日月正符同。",
            "但仰重离照，难名厚载功。"
        ],
        "notes": "",
        "id": "03db96f93c5f3829376c034a3044e8c0"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇后合端午帖子词  其九",
        "preface": "",
        "paragraphs": [
            "宝殿名康寿，皇心在祝延。",
            "愿从重五日，更阅万千年。"
        ],
        "notes": "",
        "id": "9fa8b8f13b456b342e853af22beebdb1"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇后合端午帖子词  其一〇",
        "preface": "",
        "paragraphs": [
            "阳居大夏方行令，已有微阴次第生。",
            "细察天时知物理，常将儆戒保和平。"
        ],
        "notes": "",
        "id": "3af913f491d64b09ee420f82a017a74f"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇后合端午帖子词  其一一",
        "preface": "",
        "paragraphs": [
            "上古遗书究治终，长编通鉴更参同。",
            "端居坐照无穷事，何用江心百炼铜。"
        ],
        "notes": "",
        "id": "afc7799b3212b59319aced539ac50f6a"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太上皇后合端午帖子词  其一二",
        "preface": "",
        "paragraphs": [
            "晋国燔山求介子，荆人角黍祀灵均。",
            "圣君念旧仍从谏，千古忠贤气亦伸。"
        ],
        "notes": "",
        "id": "99cdf84fb370ae186f91475c82a9cfbc"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "白雄鸡",
        "preface": "",
        "paragraphs": [
            "铁爪玉龙鳞，红冠不染尘。",
            "五更才报晓，惊动世间人。"
        ],
        "notes": "",
        "id": "1fd58589bf6f18eefb97687e9cb7ffcb"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "壬辰立春",
        "preface": "",
        "paragraphs": [
            "春雪正纷纷，荒山昼掩门。",
            "羡君筋力健，策杖过前村。"
        ],
        "notes": "",
        "id": "dbce54e2b45fcf2e50afe2e5f85e87ba"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "水云堂",
        "preface": "",
        "paragraphs": [
            "云本无心水自流，龙鳞凤翼此中游。",
            "遂令巫峡桃源景，顿觉收归在寸眸。"
        ],
        "notes": "",
        "id": "89c73eb36e0287c8753818ebf3247a3e"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "赠婺源汪氏",
        "preface": "",
        "paragraphs": [
            "曾执干戈卫鲁邦，颍川家世愈芬芳。",
            "扶疏枝叶连江浙，烜赫功名冠魏唐。",
            "卓荦高才当企及，青精一饭故宜偿。",
            "获通谱系诚倾盖，昭穆从斯永不忘。"
        ],
        "notes": "",
        "id": "f3d22b503ddef77b16b96c9c92ef176c"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "怀玉山",
        "preface": "",
        "paragraphs": [
            "莲宫高耸月峰坳，自与红尘绝世交。",
            "万顷田畴天外种，数声钟磬日边敲。",
            "地寒春尽花方绽，寺僻僧闲疏不抄。",
            "禅月满堂诗句在，恨无砖玉可相抛。"
        ],
        "notes": "",
        "id": "e7c6d9d08776fdcb6ca7e6dc3beaa55e"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "太甲山",
        "preface": "",
        "paragraphs": [
            "君王自古幸游多，未必南从山涧阿。",
            "龙虎真藏金鼎火，凤凰从食玉山禾。",
            "云霞落日舒旗帜，琪树西风响珮珂。",
            "伊尹乐耕南亩日，想应高隠碧嵯峨。"
        ],
        "notes": "",
        "id": "5360ad7816e0bb191c5e86e6af69ee79"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "御殿瓦",
        "preface": "",
        "paragraphs": [
            "曲曲湾湾散复收，覆如冈陇仰如沟。",
            "能教有漏成无漏，解使邪流入正流。",
            "凤侣双双朝殿角，鸳行对对滴簷头。",
            "时人莫道身骸小，盖得君王万万秋。"
        ],
        "notes": "",
        "id": "4c77a9a928c0de35f509d7a892f1fd4c"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "桂林",
        "preface": "",
        "paragraphs": [
            "秦皇开郡为桂林，古号名邦五岭阴。",
            "山琢玉簪攒万叠，江分罗带绕千寻。"
        ],
        "notes": "",
        "id": "428a9dcb589604e31d24f0d6d866dda3"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "题清虚庵皇甫真人坦之隠居",
        "preface": "",
        "paragraphs": [
            "至人阅世若云浮，来本无心去莫留。",
            "应诏子微聊一出，如龙柱史复西游。",
            "扁舟绿水霜天晓，夹岸丹枫泽国秋。",
            "遥想御香清醮罢，仙鸾飞绕玉华楼。"
        ],
        "notes": "",
        "id": "9781bbe8931beae5fa5e7e2af0de406d"
    },
    {
        "author": "汪应辰",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "龙爪拏开白白云。"
        ],
        "notes": "",
        "id": "f1b4ab91f87e2bb11f2758a015a2b17f"
    }
]