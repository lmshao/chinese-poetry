[
    {
        "author": "汪熙",
        "dynasty": "宋",
        "type": "诗",
        "rhythmic": "",
        "title": "谋创领要亭",
        "preface": "",
        "paragraphs": [
            "生平酷爱山，好山宁相远。",
            "知吾入山意，幽致竞牵挽。",
            "信步杖藜轻，升高腰脚健。",
            "小雨著黄落，索索声相溷。",
            "僧窗事事幽，蕉肥野菊曼。",
            "尘市仅隔水，心安即为遯。",
            "有岩瞰清溪，古木鬰萝蔓。",
            "前冈连远嶂，万象纷自献。",
            "人生有物缘，参合甚符券。",
            "缘外倘强求，十一失千万。",
            "此地乃天与，一亭吾欲建。",
            "寄言岩下石，为偿把钓愿。"
        ],
        "notes": "",
        "id": "0f969a1aabf01f9470c82d6f83a3d693"
    }
]