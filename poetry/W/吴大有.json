[
    {
        "author": "吴大有",
        "dynasty": "宋",
        "type": "诗",
        "rhythmic": "",
        "title": "饯陈随隠归临川",
        "preface": "",
        "paragraphs": [
            "我昔见君方成童，长吉才华惊巨公。",
            "人间科第不屑就，直使声名闻九重。",
            "乃翁引上凝华殿，子虚不待他人荐。",
            "入直来来凡几年，天上奇书尽曾见。",
            "翩然归去大江西，二疏父子还相随。",
            "故乡分得云水地，却喜不爽渔樵期。",
            "春雨骑牛对烟草，何如振衣随龙五云表。",
            "秋霜黄独煨地炉，何如驼峰犀筯食天厨。",
            "林间拾叶抄诗句，何如宫妃捧砚挥毫处。",
            "溪边照影著荷衣，何如龙门应制夺锦时。",
            "钧天梦断难回顾，浩然合在山中住。",
            "金石台前伴白云，六年不踏西湖路。",
            "今日重来发长吁，忍看清平破草庐。",
            "尽拈书籍向人卖，归买田园供荷锄。",
            "乃翁八十齿发落，倚门待儿斜日薄。",
            "孤山梅花带不归，却唤扁舟载童鹤。"
        ],
        "notes": "",
        "id": "40043ad9ab5056ac137d0f658ca8db55"
    },
    {
        "author": "吴大有",
        "dynasty": "宋",
        "type": "诗",
        "rhythmic": "",
        "title": "晚过西湖",
        "preface": "",
        "paragraphs": [
            "曙色溟溟湿缊袍，涌金门下上轻桡。",
            "五更钟鼓星初没，两岸楼台雾未消。",
            "路傍柳洲人语近，山连葛岭鹤声遥。",
            "冲寒亦有寻梅客，拥袖骑馿过短桥。"
        ],
        "notes": "",
        "id": "223c39b5f3a53496a605611279ac34e9"
    },
    {
        "author": "吴大有",
        "dynasty": "宋",
        "type": "诗",
        "rhythmic": "",
        "title": "杂诗  其一",
        "preface": "",
        "paragraphs": [
            "多年书问断，湖海竟悠悠。",
            "一见心虽满，相看泪忽流。",
            "彩烟山色暮，碧濑月痕秋。",
            "明日登程去，鹡鸰河上愁。"
        ],
        "notes": "",
        "id": "c82bee9bccd1e132317b0e8e81a6fb6f"
    },
    {
        "author": "吴大有",
        "dynasty": "宋",
        "type": "诗",
        "rhythmic": "",
        "title": "杂诗  其二",
        "preface": "",
        "paragraphs": [
            "山中多雨水，秋晚正妨农。",
            "病菜和根煮，新粳带湿舂。",
            "拥沙埋废井，堕石折枯松。",
            "寂寂猿啼昼，白云藏数峰。"
        ],
        "notes": "",
        "id": "91f657880b50e9c7b495c7fabd2d66e5"
    },
    {
        "author": "吴大有",
        "dynasty": "宋",
        "type": "诗",
        "rhythmic": "",
        "title": "杂诗  其三",
        "preface": "",
        "paragraphs": [
            "客行情最苦，草草共清尊。",
            "万水千山路，今朝好出门。"
        ],
        "notes": "",
        "id": "aa7cde0d97cf2099c9e04eeda86bb5c5"
    },
    {
        "author": "吴大有",
        "dynasty": "宋",
        "type": "诗",
        "rhythmic": "",
        "title": "杂诗  其四",
        "preface": "",
        "paragraphs": [
            "雁声低度水村深，中有人敲月下门。",
            "满屋秋风灯欲暗，江山千里故园心。"
        ],
        "notes": "",
        "id": "cdb8d1fd39e63dc794f3d1b67ba29afc"
    },
    {
        "author": "吴大有",
        "dynasty": "宋",
        "type": "诗",
        "rhythmic": "",
        "title": "游上竺寺",
        "preface": "",
        "paragraphs": [
            "编茅为屋住，结叶作衣裳。",
            "不试烧金诀，惟寻煮石方。",
            "洗瓢溪月冷，采药野云香。",
            "尝有仙家鹤，飞来绕石傍。"
        ],
        "notes": "",
        "id": "5ce307f70b9ad91a0d70baeb4aed891b"
    }
]