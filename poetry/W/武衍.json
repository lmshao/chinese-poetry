[
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "秋夕过松陵",
        "preface": "",
        "paragraphs": [
            "月冷江空夜气浓，桂香飞下广庭风。",
            "不知何处神仙过，鹤唳数声烟霭中。"
        ],
        "notes": "",
        "id": "b84405722934dc7d0014bb18e5bacd6a"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "鶑",
        "preface": "",
        "paragraphs": [
            "柳外飞来恰弄声，瞥然流去一梭轻。",
            "分明啼断春愁处，风不惊花午院晴。"
        ],
        "notes": "",
        "id": "f50f9c60d21b07d70cf7a13706e2bf0c"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "宫词补遗  其一",
        "preface": "",
        "paragraphs": [
            "梨花风动玉阑香，春色沈沈锁建章。",
            "唯有落红官不禁，尽教飞舞出宫墙。"
        ],
        "notes": "",
        "id": "a60ddd9e5b24ba9250bb041c73236961"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "宫词补遗  其二",
        "preface": "",
        "paragraphs": [
            "牡丹春籞正秾华，有旨今年不赏花。",
            "剪落金盘三百朶，内批分赐近臣家。"
        ],
        "notes": "",
        "id": "363c460a13858823df4e21402f1a34ff"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "采桑曲  其一",
        "preface": "",
        "paragraphs": [
            "粉光薄薄髻云垂，叶满湘笼独步时。",
            "女伴未来归未得，水边闲照插花枝。"
        ],
        "notes": "",
        "id": "ac1c223c50aa8890006da5502d5c8c8f"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "采桑曲  其二",
        "preface": "",
        "paragraphs": [
            "道是蚕忙未是忙，日长犹得事梳妆。",
            "罗敷有语何曾解，倚树偷窥马上郎。"
        ],
        "notes": "",
        "id": "c856ba3bfb2b50de41cda54718ee2e72"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "虚皇坛月下闻笙",
        "preface": "",
        "paragraphs": [
            "何人吹动玉笙攒，天阔风高桂殿寒。",
            "声轧五云飞不去，夜深和鹤落瑶坛。"
        ],
        "notes": "",
        "id": "46416b39012cdfd9eba2388179dffbc2"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "宫思",
        "preface": "",
        "paragraphs": [
            "当时十五正娇妍，选入宫中二十年。",
            "谁料祇今三十五，舞𫖇未蹋玉阶前。"
        ],
        "notes": "",
        "id": "fc1eb264f5ea1a549d0fbef99e8d22c2"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "书画扇",
        "preface": "",
        "paragraphs": [
            "双成午夜约飞琼，齐驾红鸾看月明。",
            "缥缈碧云归去晓，洞天霜冷玉箫清。"
        ],
        "notes": "",
        "id": "d9b9e66c7ea54837fba50fe338cc74c6"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "赠苕上隠者",
        "preface": "",
        "paragraphs": [
            "夹谿槐柳绿云堆，辙迹何尝到碧苔。",
            "不种桃花缘底事，恐因流水悮人来。"
        ],
        "notes": "",
        "id": "f851aed1507d9629ee70b8db29d03358"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "开元广寒词",
        "preface": "",
        "paragraphs": [
            "桂华珠殿水精楼，柘袖笼香乙夜游。",
            "飞下银桥人不觉，月明三十六宫秋。"
        ],
        "notes": "",
        "id": "63c3b0f6e56b4262fb46a3f1c876f585"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "客去",
        "preface": "",
        "paragraphs": [
            "晋人冠子羽人衣，客去移床傍小池。",
            "扇影不摇蕲竹浄，藕花风里看唐诗。"
        ],
        "notes": "",
        "id": "08c16c5b26af3e1a2805c15d7af85aac"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "游吴门同乐园疥池光亭壁呈使君张都承",
        "preface": "",
        "paragraphs": [
            "一城和气万家春，金碧楼台处处新。",
            "太守不孤同乐意，木兰堂上看游人。"
        ],
        "notes": "",
        "id": "98c8a3f6c33ffcbd1f862fb1b00278bc"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "春日舟中书所见  其一",
        "preface": "",
        "paragraphs": [
            "翠峰斜倚侧金翘，罗带萦红罥碧桃。",
            "应是春愁禁不得，东风深院粉墙高。"
        ],
        "notes": "",
        "id": "757a46dc582647294a3903ea6e184627"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "春日舟中书所见  其二",
        "preface": "",
        "paragraphs": [
            "花外风来夹腻香，片云谁遣下巫阳。",
            "不须囘首频相顾，彼此伤春易断肠。"
        ],
        "notes": "",
        "id": "9ba3925e0d65c8b8e086b5da1649064d"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "明妃曲  其一",
        "preface": "",
        "paragraphs": [
            "中国无人虏肆轻，六宫挥泪别倾城。",
            "当时谁议诛延寿，益重君王好色名。"
        ],
        "notes": "",
        "id": "ee4151af251a2bf2b3277163519ed8fb"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "明妃曲  其二",
        "preface": "",
        "paragraphs": [
            "马上风沙乱鬓蝉，膻乡同地不同天。",
            "琵琶何用弹深怨，出降乌孙更可怜。"
        ],
        "notes": "",
        "id": "a9e9ae0c9377764453e6e40eaa13289a"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "闻角呈宗谕方蕙岩",
        "preface": "",
        "paragraphs": [
            "晓角吹愁客梦寒，一声声落曲屏闲。",
            "吴儿可杀无风味，老却梅花祇当闲。"
        ],
        "notes": "",
        "id": "91b7deaee7052f01353d8506a7fbfcdf"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "韩干照夜白  其一",
        "preface": "",
        "paragraphs": [
            "八尺{马昂}龙雪到蹄，阿瞒骑罢阿环骑。",
            "绝怜千古房星魄，不见明时见乱时。"
        ],
        "notes": "",
        "id": "11a8bcbfe95aeba190a56613b1e0b395"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "韩干照夜白  其二",
        "preface": "",
        "paragraphs": [
            "振金喷玉出天闲，几向骊宫骤月还。",
            "脱使干生天宝后，画图那得到人闲。"
        ],
        "notes": "",
        "id": "798d690ceae3969355cdced90162f9b0"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "柳枝词",
        "preface": "",
        "paragraphs": [
            "灵和殿里最风流，三月飞花雪御楼。",
            "换得玉人眉样巧，一春浑不下帘钩。"
        ],
        "notes": "",
        "id": "1a0b618b54ed3178c68d733212f41e5e"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "秋夕清泛",
        "preface": "",
        "paragraphs": [
            "弄月吹箫过石湖，冷香摇荡碧芙蕖。",
            "贪寻旧日鸥边宿，露湿船头数轴书。"
        ],
        "notes": "",
        "id": "25dfdbb5b4f1f3ca7067ca1b1e5383e9"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "老将",
        "preface": "",
        "paragraphs": [
            "几囘梦里到边陲，马上犹能磨战旗。",
            "弹泪对人偏爱说，建炎随驾渡江时。"
        ],
        "notes": "",
        "id": "4fc82ce1ced77919b1b6b3d3fff25a33"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "春日湖上  其一",
        "preface": "",
        "paragraphs": [
            "花外垂杨阅四朝，东风依旧绿条条。",
            "当年盛事人犹说，二殿龙舟泊画桥。"
        ],
        "notes": "",
        "id": "7f2c1b85486703292823b526d08101e7"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "春日湖上  其二",
        "preface": "",
        "paragraphs": [
            "拆桐花上雨初干，寒食游人尽出关。",
            "一片湖边春富贵，断桥船簇夕阳间。"
        ],
        "notes": "",
        "id": "1c0e409948af0f6b213e40da36c86ce8"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "春日湖上  其三",
        "preface": "",
        "paragraphs": [
            "飞鹢鸣镳鼓吹喧，繁华应胜渡江前。",
            "吟梅处士今还在，肯住孤山尔许年。"
        ],
        "notes": "",
        "id": "492a218d2ab29854e3d7b883144e8fec"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "春日湖上  其四",
        "preface": "",
        "paragraphs": [
            "船里歌声去复还，游人乐在酒杯间。",
            "争如策蹇长堤上，细看南山与北山。"
        ],
        "notes": "",
        "id": "ec3c5273233136fb0253772a7614ff91"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "宜永观雨",
        "preface": "",
        "paragraphs": [
            "池上泠泠过雨声，绿荷风走万珠明。",
            "天公未欲从群望，作了晚凉俄便晴。"
        ],
        "notes": "",
        "id": "7162a941d524b0fab506da10cf761a56"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "长桥月夕",
        "preface": "",
        "paragraphs": [
            "卷来沧海黄银浪，飞出层云白玉团。",
            "千古垂虹奇绝处，独凭三百赤阑干。"
        ],
        "notes": "",
        "id": "2b511407c64711ddf80b5ff44a1735aa"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "双鹭",
        "preface": "",
        "paragraphs": [
            "谁惊双鹭起苹汀，蹵裂玻瓈细有声。",
            "飞入白云浑不辨，碧山横处忽分明。"
        ],
        "notes": "",
        "id": "d9ae80d0c9b0042b23ab0436ee3eb566"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "重访西湖旧游",
        "preface": "",
        "paragraphs": [
            "西风吹晓凤城开，桂子香中信马来。",
            "十载不行湖上路，知它添了几楼台。"
        ],
        "notes": "",
        "id": "371b482414b1b9d40d1dc5be64b8e135"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "榴花",
        "preface": "",
        "paragraphs": [
            "蹙蹙生红露滴珠，薰风凉幌晓妆初。",
            "折来戴朶频拈看，应讶罗裙色不如。"
        ],
        "notes": "",
        "id": "af9ec52bb8f63ffca6aa0be84826b191"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "燕子",
        "preface": "",
        "paragraphs": [
            "燕子搀风入画楹，不知人傍绿窗行。",
            "香泥惊落忽飞去，却向桐华顶上鸣。"
        ],
        "notes": "",
        "id": "d5ebd58b373e0561a243d967245168c2"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "老宫人  其一",
        "preface": "",
        "paragraphs": [
            "宝髻无光玉貌昏，悲歌空感旧承恩。",
            "君王喜问先朝事，时许车儿到殿门。"
        ],
        "notes": "",
        "id": "89465c06c9c7b764cfaf3895f372234f"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "老宫人  其二",
        "preface": "",
        "paragraphs": [
            "侍辇观花上苑春，太皇宣索凤笙频。",
            "如今犹记当时曲，对谱闲教小内人。"
        ],
        "notes": "",
        "id": "b3e2ebd93ef1ce0f01f92b39e37a30bb"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "湖亭席上赠商素",
        "preface": "",
        "paragraphs": [
            "一曲春风已擅场，浅颦低啭更传觞。",
            "令人忆杀香山老，旧日玲珑也姓商。"
        ],
        "notes": "",
        "id": "b9758be1246eaed845b9e33bafa72096"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "贵游",
        "preface": "",
        "paragraphs": [
            "钿车辘辘辗芳尘，步幛香移一片春。",
            "花下玉盘行禁脔，御前宣劝到湖滨。"
        ],
        "notes": "",
        "id": "631467d68e34316bff462d68d4b7b411"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "次平小景",
        "preface": "",
        "paragraphs": [
            "一拂残烟暝不收，作成谿上十分秋。",
            "空林落日西风急，红叶无诗水自流。"
        ],
        "notes": "",
        "id": "215ff86c99a5e99502d3ebb1646a0f4c"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "寻昔游",
        "preface": "",
        "paragraphs": [
            "碧水青山旧路迷，刘郎怊怅阮郎悲。",
            "仙桃一别人间去，洞里春风自四时。"
        ],
        "notes": "",
        "id": "6ebc4f1902ed7c33e34fa8165069c193"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "七夕",
        "preface": "",
        "paragraphs": [
            "金针插竝玉搔头，月落河倾尚倚楼。",
            "细认双星还自感，别离同是一般愁。"
        ],
        "notes": "",
        "id": "2205cfbd92ee7578b1d41f92eaf8ce59"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "雁奴",
        "preface": "",
        "paragraphs": [
            "断沙残汐葑田枯，寂历寒烟卧雁奴。",
            "飞起不知何处落，数声蓦忽隔黄芦。"
        ],
        "notes": "",
        "id": "a02f08433856aefb557a970ef4030e34"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "阮客",
        "preface": "",
        "paragraphs": [
            "粉靥娇春掌上轻，玉琴声里见深情。",
            "花边临别重回首，犹恐丝弦说未明。"
        ],
        "notes": "",
        "id": "b5ddd8b8abc88b536f7aa681b51f7663"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "书吴江塔院水月",
        "preface": "",
        "paragraphs": [
            "叠叠沧波隔乱山，白鸥飞去复飞还。",
            "吟边好思无多子，祇在孤舟落照间。"
        ],
        "notes": "",
        "id": "2d105a10d148f4423e1f0dc36e0cea68"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "九日",
        "preface": "",
        "paragraphs": [
            "倒尽鸱夷酒更沽，西风吹兴渺江湖。",
            "客中賸喜身强健，岁岁秋香看紫萸。"
        ],
        "notes": "",
        "id": "09e1e26f25d223be86e2958b07fcb868"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "寄社友",
        "preface": "",
        "paragraphs": [
            "秉烛西园事已非，更堪中酒落花时。",
            "隔帘燕子偏饶舌，不管春愁倦作诗。"
        ],
        "notes": "",
        "id": "647f91920e7a1207ca8ad400c14b4f87"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "立春",
        "preface": "",
        "paragraphs": [
            "蓼滴辛盘色鬭鲜，已将春到酒尊前。",
            "金幡不用吴娃祝，自唱新词插鬓边。"
        ],
        "notes": "",
        "id": "07b852ae41a162202956647c3a6d2103"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "孤山访梅不遇简知己",
        "preface": "",
        "paragraphs": [
            "结客寻春过旧隄，雪香云冷锁双扉。",
            "隔墙应是梅花笑，敝却貂裘尚未归。"
        ],
        "notes": "",
        "id": "0205a18c4be50075a95f728e0915ac6c"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "雪中登垂虹亭",
        "preface": "",
        "paragraphs": [
            "投箠江边雪满头，玉虹千尺要诗酬。",
            "诗成上马谁同说，说似亭前两白鸥。"
        ],
        "notes": "",
        "id": "9b08f4b0e0e512e2dbbb2b6bf25e733c"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "霜梧",
        "preface": "",
        "paragraphs": [
            "栖凤枝头数叶轻，井边篱落正关情。",
            "晚来纵有西风过，一片秋声作不成。"
        ],
        "notes": "",
        "id": "19c67f48c6c532190ce515ed0726e4b2"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "湖边",
        "preface": "",
        "paragraphs": [
            "日日湖边上小车，要寻红紫醉年华。",
            "东风合与春料理，忍把轻寒瘦杏花。"
        ],
        "notes": "",
        "id": "4de227825abd72b6e70b4f2cb67d615c"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "示舵师",
        "preface": "",
        "paragraphs": [
            "不拘早晚过长桥，要泊桥边踏巨鼇。",
            "无月色时方得睡，有梅花处必停篙。",
            "不逢水活鱼休买，才见溪清米便淘。",
            "到得旗亭须报我，落帆相与醉村醪。"
        ],
        "notes": "",
        "id": "3b627b74b7bacb041313ba4bfb6a8acb"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "立秋夕",
        "preface": "",
        "paragraphs": [
            "水花香弄晚风清，闲立梧桐看月生。",
            "夜漏向深秋始觉，一天星湿露华明。"
        ],
        "notes": "",
        "id": "7b00203455a32e5a25a8ff518738290a"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "新雁",
        "preface": "",
        "paragraphs": [
            "塞月程程远，星河字字疎。",
            "不眠沙外水，恐湿足间书。",
            "倦翮支风去，悲声落枕初。",
            "秋清人易感，政自不关渠。"
        ],
        "notes": "",
        "id": "0d4b22599e84c9de60ec34ded7af5f8a"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "春晓山行马上口占  其一",
        "preface": "",
        "paragraphs": [
            "山深竹暗晓风轻，几样幽禽错杂鸣。",
            "驻马细听浑不识，就中惟识子规声。"
        ],
        "notes": "",
        "id": "75899fed4f7ea2c7a11b7dfedbff0c17"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "春晓山行马上口占  其二",
        "preface": "",
        "paragraphs": [
            "路转前山复后山，宿烟收尽薄生寒。",
            "吟鞭忽指松梢月，绝胜城中楼上看。"
        ],
        "notes": "",
        "id": "0b348c39c2ec4fae99ac030af05212b6"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "阳复",
        "preface": "",
        "paragraphs": [
            "一变阳爻七日初，窗闲测影弄徐徐。",
            "不知曾未添宫线，但觉多翻数叶书。"
        ],
        "notes": "",
        "id": "75980fc53a67d7c780608fbf7901e58c"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "刘八窗见访一夕即别",
        "preface": "",
        "paragraphs": [
            "五年苕上别，别后愧相疎。",
            "今夕知何夕，忆渠俄见渠。",
            "同持一杯酒，胜寄百封书。",
            "未及论心事，晓风囘蹇馿。"
        ],
        "notes": "",
        "id": "5fae6c3b2a1c048752d44f81e5cfa8bb"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "悼戴式之",
        "preface": "",
        "paragraphs": [
            "四海诗人说石屏，一时知己尽公卿。",
            "家传衣钵生无愧，气挟江湖老更清。",
            "重感慨时多比兴，最瑰奇处是歌行。",
            "九原不作空遗稿，三些吟魂泪为倾。"
        ],
        "notes": "",
        "id": "b772aac2c490c5633e280f10ea9df7a1"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "尝葡萄",
        "preface": "",
        "paragraphs": [
            "压架骈枝露颗圆，水精落落照晴轩。",
            "微酸自是江南种，尚忍因渠说太原。"
        ],
        "notes": "",
        "id": "007f4fb3c64d5ebe60b6703d59326791"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "睡觉",
        "preface": "",
        "paragraphs": [
            "睡觉东风忽惘然，起翻云母续炉烟。",
            "半醒不醉宿酲思，欲雨又晴寒食天。",
            "春草池塘诗梦里，梨花庭院酒尊前。",
            "谁怜倦客长安市，节物惊心忆旧年。"
        ],
        "notes": "",
        "id": "b62c83bffdbcc911512500521c0f7e01"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "晴丝",
        "preface": "",
        "paragraphs": [
            "何处飞来缭碧空，敲吟终日费形容。",
            "榑桑老茧抽纤纬，星殿残机剪素茸。",
            "蓦忽带归帘外燕，等闲惹住柳边蜂。",
            "风柔日薄楼台晚，一缕低垂力正慵。"
        ],
        "notes": "",
        "id": "a245c20f95bf03d8ebbb87805bd1729e"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "谢曹东甽跋吟卷",
        "preface": "",
        "paragraphs": [
            "十年湖海仰师儒，八斗衣传子建余。",
            "袖里有诗须印证，句中无眼定趦趄。",
            "吹香玉唾清如许，刮膜金篦病已除。",
            "媪扇何曾求贵重，等闲中得会稽书。"
        ],
        "notes": "",
        "id": "d576387496374ac018ece423eeb16db7"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "枫桥道中",
        "preface": "",
        "paragraphs": [
            "路接官河柳行斜，蹇馿冲暑憇田家。",
            "雨余天迥云生叶，日午风轻稻放花。",
            "袯襫已悬黄犊睡，桔槔不动绿阴遮。",
            "老翁相见如相识，命坐藜床自析瓜。"
        ],
        "notes": "",
        "id": "96f4eb0da9c4f4cc7d0cc84347d0cffc"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "郊居纪实",
        "preface": "",
        "paragraphs": [
            "既安能适复何疑，小筑重营即旧规。",
            "狡兔反为三窟累，鹪鹩终遂一枝期。",
            "种成水际芙蓉径，凿得亭前菡萏池。",
            "客有可人尊有酒，四时风月总相宜。"
        ],
        "notes": "",
        "id": "7500eded55f7dba8ed131c323d66599a"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "送外家通倅方澹庵",
        "preface": "",
        "paragraphs": [
            "风节传清素，名多为宦游。",
            "花封才解绶，芝检趣监州。",
            "等上持麾节，归来觐冕旒。",
            "江南与江北，底用说离愁。"
        ],
        "notes": "",
        "id": "b31ee199c18c1e06128d845b24852201"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "松陵晚泊",
        "preface": "",
        "paragraphs": [
            "漭漭风涛外，天随底处寻。",
            "碧云千嶂暝，红树九秋深。",
            "故国荒城梦，空江倦客心。",
            "行藏那复计，篷月闯孤斟。"
        ],
        "notes": "",
        "id": "b1503695faec1e8d6299d917e52f0fc7"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "小游僊词",
        "preface": "",
        "paragraphs": [
            "天风吹上碧嶙峋，鸾鹤声清草木薰。",
            "金阙玉楼行欲遍，却携明月出红云。"
        ],
        "notes": "",
        "id": "7e1498a34f0133f96f20ef9f6918a655"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "寄汤伯起",
        "preface": "",
        "paragraphs": [
            "徙家城市去，不为故人留。",
            "种菊应无地，观山合起楼。",
            "别来通讯少，春至作诗不。",
            "池上双柽绿，孤吟我正愁。"
        ],
        "notes": "",
        "id": "2de580cbab3d551d9073b1fb50637d77"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "次韵答菊庄汤伯起",
        "preface": "",
        "paragraphs": [
            "数弓蔬地一方池，吾爱吾庐祇自知。",
            "芦碧补交杨柳缺，柽红搀上藕花迟。",
            "翠阴围合疑无日，凉意萧骚賸有诗。",
            "君欲重来须更待，嫩烟浮动晚晴时。"
        ],
        "notes": "",
        "id": "8e199e6a05576b7decd4c268032080c6"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "别燕",
        "preface": "",
        "paragraphs": [
            "宝墨烟云邈，金风庭户秋。",
            "有雏堪作伴，无计若为留。",
            "谨勿沾鲸浪，应须避蜃楼。",
            "裁诗聊寄远，烦慰玉人愁。"
        ],
        "notes": "",
        "id": "356c71fe46313b3c5f22081558ae6a11"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "西陵观梅",
        "preface": "",
        "paragraphs": [
            "障霜篝日夺天机，九月梅花赏玉蕤。",
            "到了不如春意胜，水边风韵两三枝。"
        ],
        "notes": "",
        "id": "44120cc8ef1603733e08a021cd85be74"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "小院",
        "preface": "",
        "paragraphs": [
            "小院秋声动碧梧，飒然凉思满籧篨。",
            "年来懒结青镫伴，却课儿曹读夜书。"
        ],
        "notes": "",
        "id": "a58f934f27acb72a6b73d32e2b3d076d"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "夏日书事",
        "preface": "",
        "paragraphs": [
            "缓将琴轸卷将书，谁信闲中事有余。",
            "约客论茶和水试，课童移菊带泥鉏。",
            "竹栊日午犹关鹤，水槛朝来自𫗪鱼。",
            "山蓟已苗瓜已蔓，适安生计未全疎。"
        ],
        "notes": "",
        "id": "ba50cc58c6a31db26b698fff3483f13e"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "访隠者居",
        "preface": "",
        "paragraphs": [
            "藓磴披萝入，茅堂著竹遮。",
            "绿看流去水，红惜落残花。",
            "蜀鸟啼春静，山童厌客哗。",
            "细观题壁者，一一是诗家。"
        ],
        "notes": "",
        "id": "6cde5e7ae22cc7cf31f94719f3becc0d"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "宫中词",
        "preface": "",
        "paragraphs": [
            "睡余罗袖印眉山，行傍妆台理坠鬟。",
            "圣主忧勤排当少，犀椎鱼拨总成闲。"
        ],
        "notes": "",
        "id": "f7a7fb6f839087de52827ea90ffcccec"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "边烽既息穑事告登歌以五十六字用和击壤",
        "preface": "",
        "paragraphs": [
            "见说边头事已宁，捷书复得寿春城。",
            "从来方面多豪杰，均与朝廷系重轻。",
            "枣实虽红休北顾，稻花垂白近西成。",
            "民无饥色添欢色，气象方才似太平。"
        ],
        "notes": "",
        "id": "67aea8fd6f7f8b1b7ff3c9d11017a15e"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "京口策应戍将归营",
        "preface": "",
        "paragraphs": [
            "老矣犹征调，新从淮上归。",
            "尽知边境事，曾解寿春围。",
            "腥血封刀匣，黄沙渍铁衣。",
            "奏功均得赏，沽酒醉斜晖。"
        ],
        "notes": "",
        "id": "7438babef041df81c3ddec3373cc6ba6"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "枕边",
        "preface": "",
        "paragraphs": [
            "枕边清坐散余酲，惨淡西窗月半明。",
            "燕子梦囘帘未卷，楝花风信晓寒轻。"
        ],
        "notes": "",
        "id": "3cdb308db58df056e21f241c035089b0"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "癖",
        "preface": "",
        "paragraphs": [
            "賸欲收神省费心，三生痴癖本来深。",
            "典衣寻访晋朝画，折简借观雷氏琴。",
            "帖字逼真尝细搨，诗联敲稳每长吟。",
            "镜中一笑成何事，鬓影秋丝日见侵。"
        ],
        "notes": "",
        "id": "6a92ccdbd37bcbaef978be195a9609d2"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "清明湖上",
        "preface": "",
        "paragraphs": [
            "榆火初传禁漏残，满城和气在湖山。",
            "接天杨柳风烟里，照水桃花图画闲。",
            "旧路人穿新路去，长桥船出断桥还。",
            "吾皇应喜民胥乐，岁许西门入夜关。"
        ],
        "notes": "",
        "id": "68af413bd550ffcc3e1f42f223ddc778"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "宿吕城舟中",
        "preface": "",
        "paragraphs": [
            "古堞遗踪何处寻，断烟残日意沈沈。",
            "飞湍过闸风雷怒，峭岸如山草木深。",
            "灯火邻船喧客枕，江天漂梗碎乡心。",
            "明朝沽酒新丰市，怊怅无人伴苦吟。"
        ],
        "notes": "",
        "id": "0f8bb7d4056c979bd69dd04d06dc1f8c"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "送客之润赴时贵约",
        "preface": "",
        "paragraphs": [
            "折柳亭边未问津，江山先入梦来频。",
            "漕渠水足新逢雨，客路风光恰是春。",
            "莫论孙刘悲既往，愿言宾主乐相亲。",
            "曾留短绝题多景，君到应须为拂尘。"
        ],
        "notes": "",
        "id": "b3fd13fdd7bfe8c4677ceb30f3ddc539"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "送徐云友归行都",
        "preface": "",
        "paragraphs": [
            "落落奇男子，长年走客尘。",
            "白身无寸禄，青眼欠高人。",
            "病为思诗苦，贫缘立行真。",
            "片云留不住，归醉洛阳春。"
        ],
        "notes": "",
        "id": "44e256433d2f01f253e06906cc3cd643"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "伯氏自吴门来辇下再宿即别",
        "preface": "",
        "paragraphs": [
            "把酒论新事，移床问故山。",
            "桑麻云已长，亲戚喜相安。",
            "断鴈江湖外，驰心梦寐间。",
            "两年三度别，此别觉尤难。"
        ],
        "notes": "",
        "id": "9591325a4ed33f77bfe652dede0bec8e"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "刘后村被召",
        "preface": "",
        "paragraphs": [
            "衔上官虽显，吟边兴不衰。",
            "细评南岳稿，远过后山诗。",
            "才大人多忌，名高上素知。",
            "瓣香吾敢后，幸见召环时。"
        ],
        "notes": "",
        "id": "d7f4840abfc13504621fbd566f8dbe4f"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "送友人赴长沙酒官",
        "preface": "",
        "paragraphs": [
            "老枫残月晓江滨，送客归来又送君。",
            "愁滴离声三叠泪，眼穿行色万重云。",
            "过湘应取离骚续，到邑终期课最闻。",
            "莫为西班羞薄宦，要思先世立殊勋。"
        ],
        "notes": "",
        "id": "2efe9013917fbd39c4d83edb5699cbbf"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "杏花",
        "preface": "",
        "paragraphs": [
            "柳店春风酒旆斜，紫绡团萼数枝花。",
            "香肌元是多丰腻，错把红梅看作他。"
        ],
        "notes": "",
        "id": "6b8edeca50ba888eae5ceee0f7ae3e25"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "寓京口四首答汤菊庄兼简分司郑料院 北固亭口占",
        "preface": "",
        "paragraphs": [
            "三生结得润人缘，卮酒时来暖客毡。",
            "北固儿童虽不识，也缘巾屦过山前。"
        ],
        "notes": "",
        "id": "902d2d5d0d262c49b4c5bc61d306a05d"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "寓京口四首答汤菊庄兼简分司郑料院 鹘山",
        "preface": "",
        "paragraphs": [
            "屹然孤石藓痕青，千古江湍洗不平。",
            "苍鹘飞来复飞去，不知身为此山名。"
        ],
        "notes": "",
        "id": "c1b32d3d97685098a27dd769a9cfe870"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "寓京口四首答汤菊庄兼简分司郑料院 甘露寺很石",
        "preface": "",
        "paragraphs": [
            "二雄曾向此般还，鼎立功名各未安。",
            "留得坐时顽石在，至今人尚说曹瞒。"
        ],
        "notes": "",
        "id": "58ae81eb5a73392c7600ef108ee5d633"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "寓京口四首答汤菊庄兼简分司郑料院 月观远眺",
        "preface": "",
        "paragraphs": [
            "朝宗亭下浪冥冥，何日寻观瘗鹤铭。",
            "更欲裹茶邀客去，短篷敲火瀹中泠。"
        ],
        "notes": "",
        "id": "573447f45805d96a4c5dea0d8210977d"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "岁在丁亥郊禋礼成皇帝登门肆赦获睹盛典恭成口号",
        "preface": "",
        "paragraphs": [
            "阊阖煌煌辟晓云，千官鹄立望严宸。",
            "鹤书飞下珠簷峻，雉扇分开玉座新。",
            "山寿声中团喜气，钧天奏处隔香尘。",
            "明王盛事民何幸，三载恩宽四海春。"
        ],
        "notes": "",
        "id": "356bf269638ba449e8d620f4041773f0"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "正元二日与菊庄汤伯起归隠陈鸿甫泛舟湖上二首  其一",
        "preface": "",
        "paragraphs": [
            "春云漠漠雨踈踈，小𦩘冲烟入画图。",
            "除却淡妆浓抹句，更将何语说西湖。"
        ],
        "notes": "",
        "id": "8d43377b636c647a9af869cec7c6e311"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "正元二日与菊庄汤伯起归隠陈鸿甫泛舟湖上二首  其二",
        "preface": "",
        "paragraphs": [
            "櫂转逋山𫇢落晖，春风深锁恨依依。",
            "松间一鹤俄飞起，疑是先生出未归。"
        ],
        "notes": "",
        "id": "0fda57e43c742a6f7b341221e46c2dc7"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "送蕙坡赵富阳赴高邮元幕见次",
        "preface": "",
        "paragraphs": [
            "相逢客里便相欢，握手真能出肺肝。",
            "买得酒尊曾共酌，带来诗卷每容看。",
            "旧闻游宦多知己，今喜公朝与好官。",
            "一片淮云千里月，觐圭何日入长安。"
        ],
        "notes": "",
        "id": "173e9564a88c42ee21db8d6731889e33"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "芦笋",
        "preface": "",
        "paragraphs": [
            "春风荻渚暗潮平，紫绿尖新嫩茁生。",
            "带水掐来随手脆，櫂船归去满篝轻。",
            "竹根稚子难专美，涧底香芹可配羹。",
            "风味祇应渔舍占，玉盘空厌五侯鲭。"
        ],
        "notes": "",
        "id": "91f75bb084d4577fa9943203a3ad02fc"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "湖亭席上",
        "preface": "",
        "paragraphs": [
            "寒食梨花月，新晴杨柳风。",
            "愁融山色里，兴极酒杯中。",
            "绿发日夜变，青春今古同。",
            "忍教行乐处，容易夕阳红。"
        ],
        "notes": "",
        "id": "5ecd95dfb2970e1100e025c3c1c84aa8"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "哀魏方泉  其一",
        "preface": "",
        "paragraphs": [
            "每见中吴士，多称太守贤。",
            "一毫无暴政，千里乐丰年。",
            "心醉西楼月，身飞北阙天。",
            "那知人事异，梦绝柳桥边。"
        ],
        "notes": "",
        "id": "7d66cd51f32e3cbee7dccd60003199bb"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "哀魏方泉  其二",
        "preface": "",
        "paragraphs": [
            "诏下催归觐，人传便尹京。",
            "班才联从橐，庭忽舞铭旌。",
            "玉树悲中折，金丹圣莫生。",
            "泽多唯乳子，天道若无情。"
        ],
        "notes": "",
        "id": "350ebef949f38c794ce86619fbbe8bb6"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "寄吴德章签判",
        "preface": "",
        "paragraphs": [
            "莫转朱弦轸，知音世不悭。",
            "吟情清似水，壮志屹于山。",
            "自入乡关去，相思云树间。",
            "春风吹五叶，早趁集英班。"
        ],
        "notes": "",
        "id": "a812db0b58fcf0fa07542477d34c7bb7"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "书所怀",
        "preface": "",
        "paragraphs": [
            "闲拂尘中镜，犹怜壁上梭。",
            "生平多坎𡒄，知己半销磨。",
            "对酒成孤酌，横琴寓九歌。",
            "相思江水阔，岁晚客如何。"
        ],
        "notes": "",
        "id": "22f592352ba093d8780921e169d10f18"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "蜡梅  其一",
        "preface": "",
        "paragraphs": [
            "磬口檀心紫晕重，繁香微泄绣帘风。",
            "照花休用添红烛，却怕轻明暖易融。"
        ],
        "notes": "",
        "id": "c01806046dc9e9b7b65c36138aa79345"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "蜡梅  其二",
        "preface": "",
        "paragraphs": [
            "赋得姿容类至中，哨枝宿叶又春风。",
            "品题虽入江梅谱，可惜名同韵不同。"
        ],
        "notes": "",
        "id": "054b9e5795d63873515f7632a99f0946"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其一",
        "preface": "",
        "paragraphs": [
            "二载明禋帝意专，瓣香盍谢祖宗前。",
            "愿前盛典从头数，绍述应须亿万年。"
        ],
        "notes": "",
        "id": "8e2285bb87903cedcf4a0225620a1590"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其二",
        "preface": "",
        "paragraphs": [
            "麝蜡笼纱粲玉阶，珠栊齐撤九门开。",
            "一天星斗明如月，法驾徐擎出殿来。"
        ],
        "notes": "",
        "id": "d63aa3f3329812a317e635c3238f8af3"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其三",
        "preface": "",
        "paragraphs": [
            "宫监推帘探晓星，景阳钟动已妆成。",
            "凤舆陆续衔车马，黄道香浓尾驾行。"
        ],
        "notes": "",
        "id": "89265f1eb3c1a2732dcdf0171acbb69b"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其四",
        "preface": "",
        "paragraphs": [
            "礼成列圣宴群工，浩荡春风到竹宫。",
            "传旨簪花俄侣锦，信知天子是天公。"
        ],
        "notes": "",
        "id": "15b3ccd65f049b841ac94fb28eeaab7c"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其五",
        "preface": "",
        "paragraphs": [
            "大官宣劝礼优宽，中殿妃嫔各尽欢。",
            "和气满城天色好，不妨直际晚回銮。"
        ],
        "notes": "",
        "id": "e5f22e2436191e1766e5f597c3339d59"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其六",
        "preface": "",
        "paragraphs": [
            "乐奏仙韶进寿觥，觚棱风细宝香清。",
            "隔帘微见龙颜启，缘是优人有笑声。"
        ],
        "notes": "",
        "id": "56fe06890a21e28b69da7731a660e79b"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其七",
        "preface": "",
        "paragraphs": [
            "宫前仪卫尚般还，花里声传午漏残。",
            "见说御园才放水，圣心游泳正观澜。"
        ],
        "notes": "",
        "id": "99d702c80bc58cab677c3de9a16d5759"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其八",
        "preface": "",
        "paragraphs": [
            "染罗雕草斡天机，簇戴工夫鬭出奇。",
            "唯有近臣恩数异，尚方别赐细栾枝。"
        ],
        "notes": "",
        "id": "3d78ed730cb0656e7151a2a971bb1004"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其九",
        "preface": "",
        "paragraphs": [
            "小白长红十里春，归来天仗拥香尘。",
            "翩翩黄屋雕霞里，辇上无花止一人。"
        ],
        "notes": "",
        "id": "061c4f1c9c0907e06c4ee0468450902c"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其一○",
        "preface": "",
        "paragraphs": [
            "士庶重重间绮罗，霁光熏作小春和。",
            "御街两行瞻天表，比似前回人更多。"
        ],
        "notes": "",
        "id": "34641dc9d10aad31bf6e0289c955db25"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "病目",
        "preface": "",
        "paragraphs": [
            "病目医治两睫宽，迎风犹苦泪漫漫。",
            "水边望月虽无碍，灯下观书便觉难。",
            "索句每防愁入肾，好杯多是热归肝。",
            "法当著意收神观，不用金篦久自安。"
        ],
        "notes": "",
        "id": "0b8d355979440d9f5b1787a5a6e2be04"
    }
]