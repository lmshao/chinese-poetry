[
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "早朝步葛元喆韵",
        "preface": "",
        "paragraphs": [
            "万井苍凉欲曙天，禁钟声断佩声联。",
            "云浮玉辇霞裾降，风动金莲宝炬然。",
            "四国龙飞清穆世，群工虎拜太平年。",
            "吾王不倦宵衣念，国祚遥知永永传。"
        ],
        "notes": "",
        "id": "4cdc20dcff4d3f53cfa933a60f83a154"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "九日",
        "preface": "",
        "paragraphs": [
            "百年王事谩劳形，客里逢时迹类萍。",
            "无酒可添元亮兴，任人浪笑阮宣醒。",
            "荆湖城壁连钲鼓，河朔黎元陷虏庭。",
            "久拥旌旄愧无补，敢将衰朽叹飘零。"
        ],
        "notes": "",
        "id": "4c57b8ebeb22474fa0fc1250a08b466a"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "登南城",
        "preface": "",
        "paragraphs": [
            "江城一眺思悠悠，平楚苍然野水流。",
            "衰草寒烟梅老墓，败垣斜日谢公楼。",
            "江山有恨英雄老，天地无私草木秋。",
            "万古兴亡俱是梦，丈夫何者为身谋。"
        ],
        "notes": "",
        "id": "a595c16608ef51a8c450ba1fd115bba4"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "游青山  其一",
        "preface": "",
        "paragraphs": [
            "碧嶂千层镇一州，十年前记作斯游。",
            "因看红杏行停辔，为濯清泉坐解裘。",
            "怪石巉岩蹲虎豹，老松偃蹇卧龙虬。",
            "转看转有无穷景，杖履何妨绝顶头。"
        ],
        "notes": "",
        "id": "ec16c8f3ea51d37ea4006c22c587dbd2"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "游青山  其二",
        "preface": "",
        "paragraphs": [
            "风流千载忆玄晖，此日登临不觉疲。",
            "看取眼前都是句，如何身后不留诗。",
            "须知小隠徜徉日，正是高吟寥泬时。",
            "可惜出山终不免，空留翠岫与清漪。"
        ],
        "notes": "",
        "id": "c32d064c78f223a3fa6fc5b73373c172"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "横碧堂",
        "preface": "",
        "paragraphs": [
            "十一年如一欠伸，今朝又得快登临。",
            "半城杨柳春风满，四野桑麻雨露深。",
            "槛外翠峰重入眼，樽前白发遂惊心。",
            "感今怀昔凭栏处，不觉崦嵫日已沈。"
        ],
        "notes": "",
        "id": "49312fd1250a603d2011bca0de267b9a"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "用前韵",
        "preface": "",
        "paragraphs": [
            "每来登眺便眉伸，高处苍穹俨若临。",
            "投老光阴随日晚，思归情绪与秋深。",
            "鹭飞沙际迷人目，雁满江头动客心。",
            "北望淮淝何处是，晚来烟雾正沈沈。"
        ],
        "notes": "",
        "id": "d326219ae926558f8e76b20cff4834cd"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "官梅亭",
        "preface": "",
        "paragraphs": [
            "畴昔花前屡举觞，重来鬓发已苍苍。",
            "未容篱菊成归隠，且向官梅作醉乡。",
            "每约松篁坚岁晚，肯随桃李竞春芳。",
            "东风二月无人惜，片片霏霏雪自香。"
        ],
        "notes": "",
        "id": "261a06c8a58f6051c992fd21878f9cc3"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "霜蕤亭三首  其一",
        "preface": "",
        "paragraphs": [
            "正到春归恼客肠，荼䕷架上发孤芳。",
            "刘伶嗜酒名为酒，薛女餐香肌亦香。",
            "人已今朝衰鬓发，花犹昔日淡梳妆。",
            "十年陈迹浑如梦，徙倚阑干到夕阳。"
        ],
        "notes": "",
        "id": "47f9de73cb34ac7b9809eb40a24da0b2"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "霜蕤亭三首  其二",
        "preface": "",
        "paragraphs": [
            "东皇为代是南薰，酝酿成花迥出尘。",
            "尽洗娇红春态度，独呈雅素雪精神。",
            "牵衣弱蔓如留客，入枕清香更恼人。",
            "月下星前曾醉插，肯容烦暑到冠巾。"
        ],
        "notes": "",
        "id": "8b0304c5187526c106e390d11e48aabe"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "霜蕤亭三首  其三",
        "preface": "",
        "paragraphs": [
            "园丁编竹亦勤哉，老蔓纤条费剪裁。",
            "杳杳翠云深作洞，霏霏香雪簇成堆。",
            "玉虬飞下盘千尺，金爵携将饮百杯。",
            "说与此花狼籍后，园林杖履亦稀来。"
        ],
        "notes": "",
        "id": "3641b2b9f894ccd62b2615fbbf7a58e7"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "挥麈堂二首  其一",
        "preface": "",
        "paragraphs": [
            "老守重来何所为，筑成台榭凿成池。",
            "绿深夜雨龟鱼远，红压春风鶑燕迟。",
            "民乐轩墀偏少讼，官闲园圃自多诗。",
            "凤团啜罢投衾枕，梦觉花间日影移。"
        ],
        "notes": "",
        "id": "2982f69a8fab1e914daf6e74949ea011"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "挥麈堂二首  其二",
        "preface": "",
        "paragraphs": [
            "恋宿怀安物我齐，况兼两世四持麾。",
            "可怜园内乐成日，却被官中捉去时。",
            "李郭诗篇怀旧迹，欧梅歌舞怅新知。",
            "多应日后清宵梦，频到姑溪溪水湄。"
        ],
        "notes": "",
        "id": "ee9ef98f4666ff3e020b18de2d092e69"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "送杜尚书赴行在",
        "preface": "",
        "paragraphs": [
            "龙德刚中道学优，洛中夫子尔同流。",
            "暂辞天府安边阃，又属轺车返帝州。",
            "万里长城唐李𪟝，百年勋业汉留侯。",
            "明朝回首秋江上，泰华岩岩天际头。"
        ],
        "notes": "",
        "id": "27617f0ae989b193368ee59b7400f4fa"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "冬雨",
        "preface": "",
        "paragraphs": [
            "坐来杂霰洒隆冬，痛饮那禁觱发风。",
            "却忆西枢承旨日，冒寒犹立大明宫。"
        ],
        "notes": "",
        "id": "882f93e53a5dd5569f5c088472c84492"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "高氏小景",
        "preface": "",
        "paragraphs": [
            "地白天寒冻裂裘，何人乘艇下中流。",
            "披图孟浪不相识，疑是当年王子猷。"
        ],
        "notes": "",
        "id": "4d35772ae83fc8e26d9e11a9d84b7f81"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "凤凰台二首  其一",
        "preface": "",
        "paragraphs": [
            "暂因休暇得遨游，感慨樽前岁月流。",
            "长向此时忧徼塞，不知何日乐林丘。",
            "凤凰寂寂空留寺，鸿雁嗷嗷尚满洲。",
            "畴昔谪仙愁绝处，我来登眺更多愁。"
        ],
        "notes": "",
        "id": "49d357b33b44e9da94e5f76499aec93f"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "凤凰台二首  其二",
        "preface": "",
        "paragraphs": [
            "六朝旧迹作新游，王谢千年风尚流。",
            "但使时能开晋宋，只缘道不本轲丘。",
            "昏昏赤县神州地，渺渺白苹红蓼洲。",
            "谁道天分南北限，人分南北至今愁。"
        ],
        "notes": "",
        "id": "46154d7466b2227b3283ed768e5d4e82"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "劝耕二首  其一",
        "preface": "",
        "paragraphs": [
            "细霭轻烟弄晚晴，聊驱小队出城𬮱。",
            "□将泉石膏肓疗，为识庐山面目真。",
            "古殿松篁无盛夏，斋厨笋蕨有余春。",
            "道旁处处闻流水，一部笙篁更可人。"
        ],
        "notes": "",
        "id": "51351a0f6c0119f3fe1c81724c1edf20"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "劝耕二首  其二",
        "preface": "",
        "paragraphs": [
            "铃斋日日簿书尘，不觉光阴暗里侵。",
            "忽见前山有花发，始知今岁已春深。",
            "边风尚有寒吹面，腊雪全无早系心。",
            "忧国忧民平日事，新来赢得白盈簪。"
        ],
        "notes": "",
        "id": "758967dd9a8c3690c3a1d7450f3cdfdf"
    },
    {
        "author": "吴渊",
        "dynasty": "宋",
        "type": "诗",
        "rhythmic": "",
        "title": "峨眉山",
        "preface": "",
        "paragraphs": [
            "一带天分南北限，两眉烟锁古今愁。",
            "却思太白惊人句，影入平羌江水流。"
        ],
        "notes": "",
        "id": "ca5c6c60324c506ddbb76c57b7701685"
    }
]