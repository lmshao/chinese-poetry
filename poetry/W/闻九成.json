[
    {
        "author": "闻九成",
        "dynasty": "宋",
        "type": "诗",
        "rhythmic": "",
        "title": "洞霄山隠斋",
        "preface": "",
        "paragraphs": [
            "余杭之西天柱峰，下有石洞蟠苍龙。",
            "斋居无尘山四合，仙人宴坐空翠中。",
            "夜扪北斗罡气接，晨吸东日精光通。",
            "醉凌高风驾白鹤，笑视黄庭驱玉童。",
            "人间自有赤松子，方外或友洪崖公。",
            "丹泉吹阴晓雾碧，野果变色秋山红。",
            "献酬且尽琉璃钟，谈笑便是蓬莱宫。",
            "肯如金粟衰病翁，散花丈室谈虚空。"
        ],
        "notes": "",
        "id": "9215131fc722de54b82a20e40a79ce2e"
    },
    {
        "author": "闻九成",
        "dynasty": "宋",
        "type": "诗",
        "rhythmic": "",
        "title": "初入洞霄  其一",
        "preface": "",
        "paragraphs": [
            "拟借寒泉洗此心，幽亭曾屡谒清音。",
            "会须枕石伴龙睡，不尔吹箫学凤吟。",
            "蛰地金丹闻往昔，插天琳宇盛当今。",
            "灵芝仙草宁无分，为我山中试访寻。"
        ],
        "notes": "",
        "id": "521707b70f8de6c6468d48d5d3964ac6"
    },
    {
        "author": "闻九成",
        "dynasty": "宋",
        "type": "诗",
        "rhythmic": "",
        "title": "初入洞霄  其二",
        "preface": "",
        "paragraphs": [
            "胎仙舞处叠琴心，坛月高时闻佩音。",
            "九锁山扉元不闭，对闲诗句为谁吟。",
            "长生可学凡成圣，陈迹休令后视今。",
            "欲饵流膏种松子，参天会见一千寻。"
        ],
        "notes": "",
        "id": "337969fa3e2246f677fcee49718f5140"
    },
    {
        "author": "闻九成",
        "dynasty": "宋",
        "type": "诗",
        "rhythmic": "",
        "title": "杨先高题漱玉轩",
        "preface": "",
        "paragraphs": [
            "二龙触鬬一不支，化为怪石簷之垂。",
            "神泉内溢石齿迸，漱激犹作琼瑶飞。",
            "琴高赤鱓或在迩，借我一跨邀安期。",
            "远来相就盥灵液，六腑共浥清凉滋。",
            "玉泉细度玉楼去，不碍丹元中守威。",
            "黄金隄边审依护，视之则微听则希。",
            "俯窥溟渤正澄澹，海若仰望朱灵旗。",
            "彼妄人子夸饮玉，死诳愚妇何所稽。",
            "何如随我饮此水，辨玉别石俱忘机。",
            "真忘乃是大奇事，身可如木心可灰。"
        ],
        "notes": "",
        "id": "849161256c46175968b9628cc7fe498d"
    }
]