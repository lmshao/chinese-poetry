[
    {
        "author": "吴革",
        "dynasty": "宋",
        "type": "诗",
        "rhythmic": "",
        "title": "登飞泉寺",
        "preface": "",
        "paragraphs": [
            "石磴盘空逼汉槎，凭栏睇盼渺天涯。",
            "穹窿巧凿三千界，瀑泻狂飞百里家。",
            "歌鸟当簷喧丽日，薰风拂座舞岩花。",
            "不须更觅蓬莱胜，此地登临亦足夸。"
        ],
        "notes": "",
        "id": "820b37ff0110da159256a3eb41c1b740"
    },
    {
        "author": "吴革",
        "dynasty": "宋",
        "type": "诗",
        "rhythmic": "",
        "title": "题李进士连云玉山图像",
        "preface": "",
        "paragraphs": [
            "玉山嵯峨白云里，翠楼鸿蒙插天起。",
            "千丈芙蓉云作梯，玉龙翻然吼秋水。",
            "山中隐人云锦袍，掉头不受柯山招。",
            "玉手广寒修月斧，蹑云每向云间樵。",
            "朝采山花树，暮拾古木枝。",
            "俯仰隘六合，间与白云期。",
            "白云飞来归丹壑，山人揽之不盈握。",
            "袖怀五色朝天门，捧日𬘡缊散寥廓。",
            "左挟丹凤翱，右骖青龙翔。",
            "搜材尽作庙廊具，紫极出入生辉光。",
            "懒逐刍荛人，局促涅尘土。",
            "白衣苍狗徒纷纭，万变目前何足数。",
            "舒展岂无心，秪在深山处。",
            "四海苍生望太平，济旱终须霭霖雨。",
            "我亦巢云庐云山，看花早种东华莲。",
            "南归何日分半榻，抚掌一笑三千年。"
        ],
        "notes": "",
        "id": "961d1c4c6d76f379cd6ddc9f512cb369"
    }
]