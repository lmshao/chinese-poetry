[
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "京城元夕",
        "preface": "",
        "paragraphs": [
            "鼓吹喧喧月色新，天街灯火夜通晨。",
            "玉皇不赐传柑宴，散与千门万户春。"
        ],
        "notes": "",
        "id": "63845edba254b9c1edbec99be16fafd8"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "湖上  其一",
        "preface": "",
        "paragraphs": [
            "长安三月又三日，绣毂狨鞍富贵家。",
            "笙鼓喧天兰棹稳，卖花声里夕阳斜。"
        ],
        "notes": "",
        "id": "07a3d7628c9805fce3f8400238f48baf"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "湖上  其二",
        "preface": "",
        "paragraphs": [
            "偶出城来日未西，百花丛底草萋萋。",
            "游人过尽归来晚，行遍苏公十里堤。"
        ],
        "notes": "",
        "id": "cc0936f936097a50c196aa0cf70c4090"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "送客",
        "preface": "",
        "paragraphs": [
            "千金难买是心知，谁遣相亲又语违。",
            "杨柳若知行客恨，不教飞絮扑春衣。"
        ],
        "notes": "",
        "id": "fb28ca24f4fc41935db462ff43e4587a"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "太乙宫即事  其一",
        "preface": "",
        "paragraphs": [
            "金殿重重昼不开，盘窠苍柏两行栽。",
            "角门东畔瞻宸几，仙仗曾迎翠辇来。"
        ],
        "notes": "",
        "id": "45fe76fdfa0c6b1463e05ffe47814a39"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "太乙宫即事  其二",
        "preface": "",
        "paragraphs": [
            "绿阴密处著危亭，佳气葱葱王武林。",
            "一片红尘飞不入，杜鹃啼处白云深。"
        ],
        "notes": "",
        "id": "e8ce522b047ee80409a0b637d75e219f"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "夜步内门",
        "preface": "",
        "paragraphs": [
            "静夜孤灯人未眠，等闲行过内门前。",
            "一声唱彻连珠喏，碧月朱栏绿柳边。"
        ],
        "notes": "",
        "id": "caca46d5c66ddd55e2d02dddd2664d44"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "时事感怀  其一",
        "preface": "",
        "paragraphs": [
            "壮心如铁气填膺，万里中原尚虏尘。",
            "一枕西风两行泪，封疆谁是死绥人。"
        ],
        "notes": "",
        "id": "605a376b508d06b63907067186c9e42c"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "时事感怀  其二",
        "preface": "",
        "paragraphs": [
            "羽书昨夜下长安，胡骑骎骎犯蜀关。",
            "愁杀闺中年少妇，朝朝空望戍夫还。"
        ],
        "notes": "",
        "id": "868b7cad63591ffb6a8e1bd34b5f6836"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "时事感怀  其三",
        "preface": "",
        "paragraphs": [
            "襄州蹀血荆州乱，千里金汤狐兔凭。",
            "未定樊城关羽死，汉民何日见中兴。"
        ],
        "notes": "",
        "id": "a81e5109209c28e4cf974e68ac57ba10"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "时事感怀  其四",
        "preface": "",
        "paragraphs": [
            "蜀又交侵淮又危，江湖风浪沸潢池。",
            "连朝云气浓于墨，想是英雄血战时。"
        ],
        "notes": "",
        "id": "09aed852f7777efd87d047b3e453f185"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "晚秋",
        "preface": "",
        "paragraphs": [
            "世变无穷客恨长，栏干遍倚怕斜阳。",
            "满篱黄菊无心看，付与游蜂自在忙。"
        ],
        "notes": "",
        "id": "8c7ea1ba019afedac1b796e65c03961f"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "明堂观礼杂咏十三首 尚书省观涖誓",
        "preface": "",
        "paragraphs": [
            "中辛㫝吉建斋坛，宰相前期誓百官。",
            "尊祖敬宗天子孝，仪文莫作等闲看。"
        ],
        "notes": "",
        "id": "9d8a484e01bb30d36b648e59aa2ae0d4"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "明堂观礼杂咏十三首 端门观习肆赦仪 其一",
        "preface": "",
        "paragraphs": [
            "百官常服拱端门，丹凤衔书下九阍。",
            "宰相近前宣授了，齐班舞蹈谢君恩。"
        ],
        "notes": "",
        "id": "bd9064ec9d54c6c7445a0d1fc8373c23"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "明堂观礼杂咏十三首 端门观习肆赦仪 其二",
        "preface": "",
        "paragraphs": [
            "两边黄幕护朱簷，中贵当头候卷帘。",
            "扶起金鸡争抢取，要教天表庶民瞻。"
        ],
        "notes": "",
        "id": "78b1d4de477f7e6f2addf7922467f7b5"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "明堂观礼杂咏十三首 车驾宿太庙",
        "preface": "",
        "paragraphs": [
            "金甲重矛两内臣，阶前对立气英英。",
            "巡更场内知谁问，听得传呼宰相名。"
        ],
        "notes": "",
        "id": "d351733c9d19310494f52d914293bb34"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "明堂观礼杂咏十三首 车驾回太庙",
        "preface": "",
        "paragraphs": [
            "瑞霭祥云傍晓开，九重法驾太宫回。",
            "一声静跸千官肃，卫士传呼御座来。"
        ],
        "notes": "",
        "id": "f40f8f7d100e3da53b66c8673ba7d414"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "明堂观礼杂咏十三首 天街夜步",
        "preface": "",
        "paragraphs": [
            "风不停云月更清，千门绣幕笑歌声。",
            "御营巡检无拘束，走马天街夜达明。"
        ],
        "notes": "",
        "id": "dde364dd2b7e59642c9bce96ee8b80f7"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "明堂观礼杂咏十三首 内前",
        "preface": "",
        "paragraphs": [
            "青帷朱簴柳阴旁，玉磬金钟列两行。",
            "辇路旋添泥细细，鸡竿揭处瑞云黄。"
        ],
        "notes": "",
        "id": "035629f5fb272642e8f5bc759eb0202f"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "明堂观礼杂咏十三首 和宁门观驾",
        "preface": "",
        "paragraphs": [
            "星斗中天夜向晨，寸云不点月华明。",
            "六飞过尽灯如昼，宫漏迟迟报五更。"
        ],
        "notes": "",
        "id": "5696feacb1ee493c2981fedf4f026f37"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "明堂观礼杂咏十三首 肆赦",
        "preface": "",
        "paragraphs": [
            "九重夙夜畏天威，何事晴明一夕非。",
            "不放明堂大朝贺，尽抛坊乐独行归。"
        ],
        "notes": "",
        "id": "6bcb1d2cd733e8a165be2516235c9ccd"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "明堂观礼杂咏十三首 观景灵宫恭谢 其一",
        "preface": "",
        "paragraphs": [
            "圣皇宗祀怀多福，恭谢回来看带花。",
            "柷敔笙镛齐合奏，举头更见日光华。"
        ],
        "notes": "",
        "id": "7f2cd9e2dd3ad52864df2e2b712b4439"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "明堂观礼杂咏十三首 观景灵宫恭谢 其二",
        "preface": "",
        "paragraphs": [
            "膳羞进彻静无哗，宰执斋宫坐赐茶。",
            "不比常朝添覆奏，报来除目十余家。"
        ],
        "notes": "",
        "id": "bffb461aad5fdad4dc0371b502a7758d"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "明堂观礼杂咏十三首 回龙桥望驾 其一",
        "preface": "",
        "paragraphs": [
            "回龙桥上望龙颜，毅采英英仰视难。",
            "须信吾皇自神武，何忧中国不尊安。"
        ],
        "notes": "",
        "id": "f4ff9a5eb0a0c82ffa65b3bad0a99339"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "明堂观礼杂咏十三首 回龙桥望驾 其二",
        "preface": "",
        "paragraphs": [
            "两行卫士锦宫袍，万岁声长彻九臯。",
            "过尽羽旄风细细，彩云不动御炉高。"
        ],
        "notes": "",
        "id": "9ee6efd34594b0d14ae5ba6b70622722"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "晚秋登楼  其一",
        "preface": "",
        "paragraphs": [
            "独上危楼望落晖，昏鸦归处远烟微。",
            "湖光洗得秋容净，争奈江南雁又飞。"
        ],
        "notes": "",
        "id": "2c5c940cb1cbf15c3ed4f2e523052f05"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "晚秋登楼  其二",
        "preface": "",
        "paragraphs": [
            "读罢黄庭倦倚楼，乱云挟雨过湖头。",
            "年来无复登临思，闲撚黄花送暮秋。"
        ],
        "notes": "",
        "id": "95a0ab5a0726da1fe2370171b4b8a2fb"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "观雨",
        "preface": "",
        "paragraphs": [
            "萧萧疏雨逐斜风，三两归鸦暮霭中。",
            "看到菊花无可看，一年秋事又成空。"
        ],
        "notes": "",
        "id": "d021ecbe76c213e488293557c0a2360f"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "送刘方石归旴江  其一",
        "preface": "",
        "paragraphs": [
            "岁云暮矣始成行，珍重刘公半月程。",
            "四海干戈风物改，乱离时节别离轻。"
        ],
        "notes": "",
        "id": "51d2c6cabf5083220acbf4d47722ebb5"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "送刘方石归旴江  其二",
        "preface": "",
        "paragraphs": [
            "昨日新闻未忍听，忧时赢得鬓毛星。",
            "归休高卧西江上，祗恐川原草木腥。"
        ],
        "notes": "",
        "id": "dbfa2b08bef2873d4bc37bb927643f71"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "与月船周君话别  其一",
        "preface": "",
        "paragraphs": [
            "明日须知子遂行，一灯对语过三更。",
            "离魂已逐歌声断，清梦空随夜雨生。"
        ],
        "notes": "",
        "id": "f58fa62579da351b7ae618fddabca36e"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "与月船周君话别  其二",
        "preface": "",
        "paragraphs": [
            "鸭炉烟冷夜窗寒，著尽冬衣尚怯单。",
            "忽忆故人千里别，雁赍芳恨度扶栏。"
        ],
        "notes": "",
        "id": "ecb265c9eb6cf4b6f8c467cd8b4813ef"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "霜风",
        "preface": "",
        "paragraphs": [
            "一夜霜风动地寒，塞垣火未报平安。",
            "嫦娥亦带伤心色，为照征人尚抱鞍。"
        ],
        "notes": "",
        "id": "8c4e0b9c8353363facb947bc48576599"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "夜坐  其一",
        "preface": "",
        "paragraphs": [
            "独对寒灯客梦孤，数声征雁下平芜。",
            "古今多少难言事，笑指梅花解语无。"
        ],
        "notes": "",
        "id": "16dd3a77a66640d59ec4bba5f4392f59"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "夜坐  其二",
        "preface": "",
        "paragraphs": [
            "坐到中宵未忍眠，祗今身世两茫然。",
            "悲欢转眼俱陈迹，休对寒灯说旧年。"
        ],
        "notes": "",
        "id": "4bbc154e8c320a466b4a4a2dae304de2"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "寒夜  其一",
        "preface": "",
        "paragraphs": [
            "匝地阴风黯淡天，怯寒时候只宜眠。",
            "毡裘羔酒非吾事，自碾新茶和雪煎。"
        ],
        "notes": "",
        "id": "88957c8371deac46172fab369d00a391"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "寒夜  其二",
        "preface": "",
        "paragraphs": [
            "风收云卷月当天，独立中庭思悄然。",
            "市井不知边塞事，呜呜鼓吹乐新年。"
        ],
        "notes": "",
        "id": "998b6139b92a68fcdece499f343e156a"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "寄诗人  其一",
        "preface": "",
        "paragraphs": [
            "忆君夜夜看灯花，暗数归期未到家。",
            "儿女团栾生计足，还知边塞走胡沙。"
        ],
        "notes": "",
        "id": "fbd4aa1db728b132e2541155075aca42"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "寄诗人  其二",
        "preface": "",
        "paragraphs": [
            "恰回午枕自华胥，忽得周郎一纸书。",
            "江上春风能几日，莫教门外柳萧疏。"
        ],
        "notes": "",
        "id": "e2e01ac945d7be0a9899e30c1e4e1b95"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "观锡宴宣劝",
        "preface": "",
        "paragraphs": [
            "中使传宣内里来，辅臣拜饮九霞杯。",
            "君王万岁三边静，寿域先从塞北开。"
        ],
        "notes": "",
        "id": "1dc0be954995cf59366ea495eea87e79"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "湖上早行",
        "preface": "",
        "paragraphs": [
            "钱塘门外买湖船，雾气冲云水接天。",
            "只有苏堤金线柳，半笼早日半笼烟。"
        ],
        "notes": "",
        "id": "dd12b1f3c4bde83b8781fdbd72350ca5"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "阴夕",
        "preface": "",
        "paragraphs": [
            "恰则晴明天又阴，霜风如剑二毛侵。",
            "淮城夜雪深多少，不见擒吴奏捷音。"
        ],
        "notes": "",
        "id": "678602afb40b923b2f85c9c61026c714"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "岁晚即事",
        "preface": "",
        "paragraphs": [
            "矻矻穷年漫逐名，不知七日换新正。",
            "困人天气浓于酒，頼有梅花唤眼醒。"
        ],
        "notes": "",
        "id": "80adaf3e42316d6c79e751c5a61878ea"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "元日  其一",
        "preface": "",
        "paragraphs": [
            "一夜东风换斗杓，千门晓色雪初消。",
            "君王已奏平淮雅，犹自谦冲免会朝。"
        ],
        "notes": "",
        "id": "bc63b8bb63e12f21e36f84e9e8cde532"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "元日  其二",
        "preface": "",
        "paragraphs": [
            "云集衣冠拜紫宸，榻前除目报来真。",
            "君恩先到宫门柳，占得人间第一春。"
        ],
        "notes": "",
        "id": "1cb2c747b85a94ba956cacd6bf2277e2"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "观宰相早朝",
        "preface": "",
        "paragraphs": [
            "五更三点内门开，御路传呼宰相来。",
            "天子未明思政理，退朝常是过辰牌。"
        ],
        "notes": "",
        "id": "5dd16fe702551c1a864a6c3cd5ca3cdc"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "春社",
        "preface": "",
        "paragraphs": [
            "廉纤雾雨四山昏，寂寂茅簷半掩门。",
            "客里不知今日社，偶过野庙见分膰。"
        ],
        "notes": "",
        "id": "bd7289bd6f9e57287e0c3ae4d05ff643"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "雨意  其一",
        "preface": "",
        "paragraphs": [
            "春愁如织雨如麻，倦倚吟窗拾落花。",
            "坐不忍眠心似醉，悠悠身世在天涯。"
        ],
        "notes": "",
        "id": "be19c6694b3e0454ed126888c9997e2c"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "雨意  其二",
        "preface": "",
        "paragraphs": [
            "曀曀重阴昼不分，归鸦林里认黄昏。",
            "人间春信知多少，但觉轻寒入梦魂。"
        ],
        "notes": "",
        "id": "5c4baf78dd735eb59f68df76c6c4e25e"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "内前  其一",
        "preface": "",
        "paragraphs": [
            "两桁垂杨护九重，翠眉羞画旧隋宫。",
            "柔条似怕君恩重，低拂朱栏舞晓风。"
        ],
        "notes": "",
        "id": "8b83badd206557d398889d156cb0454b"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "内前  其二",
        "preface": "",
        "paragraphs": [
            "丽正门开晓色鲜，万丝绿柳御沟边。",
            "禁中恐有题红怨，不放涓流出内前。"
        ],
        "notes": "",
        "id": "8d15205bc59a7acaaa3df0882e125c36"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "小立",
        "preface": "",
        "paragraphs": [
            "小立危楼望眼遥，晚烟淡处见湖桥。",
            "梅花落尽寒犹力，留得东风候柳条。"
        ],
        "notes": "",
        "id": "e9b27f9112d5d9875a861049a736dda8"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "湖上",
        "preface": "",
        "paragraphs": [
            "湖头春水千丈碧，湖堤袅柳不盈尺。",
            "唱歌女儿棹船回，惊起沙鸥对对立。"
        ],
        "notes": "",
        "id": "d6bf8483bb902bc95b069c3b38cf6d8c"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "庙山道中",
        "preface": "",
        "paragraphs": [
            "萧萧疏雨点孤蓬，舟子招呼语顺风。",
            "小麦青青春恰半，一犂江上看田翁。"
        ],
        "notes": "",
        "id": "60cef104af3c61e115d073c55fd44b2d"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "春日杂兴  其一",
        "preface": "",
        "paragraphs": [
            "迢迢清夜静无哗，月色千门噪乱鸦。",
            "坐久忽惊寒力重，不知残雪在梅花。"
        ],
        "notes": "",
        "id": "ba594aff73628f2bd884d7fbdef6cbbc"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "春日杂兴  其二",
        "preface": "",
        "paragraphs": [
            "粉墙红杏半离披，春满人间花自知。",
            "幽鸟不言如有思，等闲飞上海棠枝。"
        ],
        "notes": "",
        "id": "c53b2714db4f63d07a9e9f07275bbc04"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "春日杂兴  其三",
        "preface": "",
        "paragraphs": [
            "轻寒漠漠雨霏霏，春院人闲半掩扉。",
            "风力不知多几许，出门只见杏花飞。"
        ],
        "notes": "",
        "id": "5c149d5f936ed90e4fcf0e7a552c5af2"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "春日杂兴  其四",
        "preface": "",
        "paragraphs": [
            "百花时节燕莺忙，昼日如年懒课香。",
            "午枕梦回人悄悄，一声啼鸟傍斜阳。"
        ],
        "notes": "",
        "id": "f06c541058b23c065328c5882b2fdff5"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "春日杂兴  其五",
        "preface": "",
        "paragraphs": [
            "清明过了柳花飞，帘外萋萋草正肥。",
            "唤起惜春情绪处，空山残月杜鹃啼。"
        ],
        "notes": "",
        "id": "275f2a61b7994d329068f43d57f1173e"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "严陵舟中",
        "preface": "",
        "paragraphs": [
            "万水千山霁色新，临风一苇捷于神。",
            "羊裘滩下休停棹，闻说狂奴解笑人。"
        ],
        "notes": "",
        "id": "70ec703d08c51369ac9287941ff84ff7"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "郊行  其一",
        "preface": "",
        "paragraphs": [
            "牧牛童子坐田头，摘草簪花两两讴。",
            "路绕青山山绕涧，残蝉夕照澹于秋。"
        ],
        "notes": "",
        "id": "48e84c613c199bfca547c883209fddc2"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "郊行  其二",
        "preface": "",
        "paragraphs": [
            "火云散尽晚风凉，曲涧流空草自长。",
            "蚕箔成丝秧贴水，数声布谷为谁忙。"
        ],
        "notes": "",
        "id": "0b80dc0a2dff75e98b6d871f8a1246d9"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "午窗",
        "preface": "",
        "paragraphs": [
            "破午幽禽惊客梦，隔窗疏雨唤离愁。",
            "浮云得丧知何益，早悟庄周蝶梦休。"
        ],
        "notes": "",
        "id": "96e8c9c336e1fd58cb7b6baa58e12de9"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "独行",
        "preface": "",
        "paragraphs": [
            "终日长廊独自行，幻身未信一丝轻。",
            "自家心绪忡忡急，枉恨邻墙捣练声。"
        ],
        "notes": "",
        "id": "2c38cbababafd89f763be38c6880cf1e"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "初秋",
        "preface": "",
        "paragraphs": [
            "晚趁凉飔上小楼，忽看梧叶始惊秋。",
            "悲怀无奈狂风雨，数尽归鸦懒转头。"
        ],
        "notes": "",
        "id": "e79cb6ca61b12b6adfe1c88fd0585fce"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "晚登层楼",
        "preface": "",
        "paragraphs": [
            "西风吹我上层楼，千载兴亡逝水流。",
            "数点鸦归江浦晚，一声雁过塞垣秋。"
        ],
        "notes": "",
        "id": "470d4cb59fb5184b799f30513619977b"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "天津桥",
        "preface": "",
        "paragraphs": [
            "行阙千重锁暮烟，山如洛邑水如瀍。",
            "黄尘障断中原路，忍立桥头听杜鹃。"
        ],
        "notes": "",
        "id": "0c6eddf1601428cb65d45c480c2743ee"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "晚出升州门",
        "preface": "",
        "paragraphs": [
            "晚驱羸马出东城，过尽三岗路却平。",
            "村店夜深人语静，隔桥风递暗潮声。"
        ],
        "notes": "",
        "id": "e2f2010591e35ea650b52e7ec7ab63ed"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "京口",
        "preface": "",
        "paragraphs": [
            "晚风来候过淮舟，闲上南徐多景楼。",
            "落日寒城伴荒草，江南人指是瓜洲。"
        ],
        "notes": "",
        "id": "0e8f9de23658a364d4ec86b7a456be85"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "道间晚景",
        "preface": "",
        "paragraphs": [
            "断桥流水涵虚碧，远岸空山锁晚青。",
            "勒马为看溪畔景，森森古木暗长汀。"
        ],
        "notes": "",
        "id": "838db32cf03bb57a0e024e0b57bf3774"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "题郑云谷梅窗  其一",
        "preface": "",
        "paragraphs": [
            "匆匆岁月为谁忙，静倚梅窗到夕阳。",
            "老菊不知秋已去，晚风时送短篱香。"
        ],
        "notes": "",
        "id": "6584c2662a50086eb6246c0f5a87aaaf"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "题郑云谷梅窗  其二",
        "preface": "",
        "paragraphs": [
            "爱梅来访小春花，闲卧云房避俗哗。",
            "唤醒昏昏尘世梦，旋移石鼎煮新茶。"
        ],
        "notes": "",
        "id": "773e6b8c93824287d14fbf3b7a9b7285"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "岁晚杂兴  其一",
        "preface": "",
        "paragraphs": [
            "拨尽寒灰恨转添，不知片雪点疏帘。",
            "梅花帐冷炉烟歇，架上黄庭信手拈。"
        ],
        "notes": "",
        "id": "a918ce25361a9e966975f121f324fb9e"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "岁晚杂兴  其二",
        "preface": "",
        "paragraphs": [
            "时势危棋局转低，丈夫有志竟何为。",
            "优游输与田家乐，问著朝廷事不知。"
        ],
        "notes": "",
        "id": "53b8e694c2f31474e9eac798673e3dcb"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "岁晚杂兴  其三",
        "preface": "",
        "paragraphs": [
            "雨雪霏霏岁又除，鲤庭目断数行书。",
            "销金帐下羊羔酒，便学粗人也不如。"
        ],
        "notes": "",
        "id": "c4fa4113744abd605de503917a10c987"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "夏日金陵制幕即事  其一",
        "preface": "",
        "paragraphs": [
            "五更三点造辕门，了却文书日欲昏。",
            "出入戴星吾岂惮，要须一饭不忘恩。"
        ],
        "notes": "",
        "id": "8d882f2e8e959131095d8802e95b4a72"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "夏日金陵制幕即事  其二",
        "preface": "",
        "paragraphs": [
            "早来留得气清明，吏捧军书课日程。",
            "秉烛搀先书押了，闲欹凉枕数残更。"
        ],
        "notes": "",
        "id": "e8b829ffd1419fc9bfb704ff2c77b93d"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "夏日金陵制幕即事  其三",
        "preface": "",
        "paragraphs": [
            "荷花池畔竹凉，一枕闲消夏日长。",
            "燎过水沉天正午，旋移小艇采莲房。"
        ],
        "notes": "",
        "id": "6cf03409f02016b6242dfb638a13a211"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "夏日金陵制幕即事  其四",
        "preface": "",
        "paragraphs": [
            "幕府人才不在多，同寅难得是恭和。",
            "一堂宾主春风里，剩有工夫到切磋。"
        ],
        "notes": "",
        "id": "5935f742826d8db92293ed388955bb17"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "夏日金陵制幕即事  其五",
        "preface": "",
        "paragraphs": [
            "入夏边烽渐报安，不妨拄笏共观山。",
            "西风易把江涛涌，整暇规摹肯放闲。"
        ],
        "notes": "",
        "id": "a36f4fab9a6b9629a916fc74b4396168"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "郡圃观白莲  其一",
        "preface": "",
        "paragraphs": [
            "翠盖亭亭映玉裳，临风𢔄彴暗飘香。",
            "六郎正被繁华困，不爱浓妆爱淡妆。"
        ],
        "notes": "",
        "id": "5c0a515ba0e4a985801f68dedb1946fa"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "郡圃观白莲  其二",
        "preface": "",
        "paragraphs": [
            "娇羞处子临妆后，淡浄佳人出浴时。",
            "无语倚栏如有恨，生嫌别岸污臙脂。"
        ],
        "notes": "",
        "id": "27ddd9eb544ddac6417dc9b60a3c624a"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "郡圃观白莲  其三",
        "preface": "",
        "paragraphs": [
            "掩昼娇春歛恨浓，莲包欲实又成空。",
            "都缘不肯为云雨，开落非关一夜风。"
        ],
        "notes": "",
        "id": "92bb781f744e709dfb2c4a487e0cddf9"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "郡圃观白莲  其四",
        "preface": "",
        "paragraphs": [
            "采菱人散夕阳收，冷落西溪风露头。",
            "飞入白鸥花一色，暗香来处月如钩。"
        ],
        "notes": "",
        "id": "badf7b6a50316f53fa49c319583881e9"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "郡圃观白莲  其五",
        "preface": "",
        "paragraphs": [
            "泰华根株本一同，何分白白与红红。",
            "半池只怕霜风倒，输与苍颜百丈松。"
        ],
        "notes": "",
        "id": "ca35a607c07e98b46c73691a978418c7"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "秋日金陵制幕书事  其一",
        "preface": "",
        "paragraphs": [
            "幕府秋来事更多，夜深犹自拟诸窠。",
            "平安号火新来急，虏骑连宵已渡河。"
        ],
        "notes": "",
        "id": "f6728b57ce9688e816661c864262858c"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "秋日金陵制幕书事  其二",
        "preface": "",
        "paragraphs": [
            "点尽官军点到民，三千新遣殿司兵。",
            "流移更讲关防策，预结强丁戍列营。"
        ],
        "notes": "",
        "id": "ba40003a56cc22bab3dd0c27a2851187"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "秋日金陵制幕书事  其三",
        "preface": "",
        "paragraphs": [
            "哨马纷纷一水间，渡头分戍要防奸。",
            "可怜生计渔舟者，官给旗牌禁往还。"
        ],
        "notes": "",
        "id": "089ed87301cddfcd72775e3f7aaaa7b8"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "秋日金陵制幕书事  其四",
        "preface": "",
        "paragraphs": [
            "元帅谦谦尽下情，麟堂垂晚更延宾。",
            "遇风尽是同舟客，肯把秦人视越人。"
        ],
        "notes": "",
        "id": "325ae00ad18ad17c9cf657625a233493"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "秋日金陵制幕书事  其五",
        "preface": "",
        "paragraphs": [
            "明朝玉帐过江边，骑卒行营一日先。",
            "出得公庭天向夜，通宵又散起家钱。"
        ],
        "notes": "",
        "id": "29dd18aada55f6293074c5f2819f8a67"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "秋闺  其一",
        "preface": "",
        "paragraphs": [
            "西风昨夜到庭梧，晓看窗前一叶无。",
            "秋月照人眠不得，等闲拈弄绣工夫。"
        ],
        "notes": "",
        "id": "43400861815aee1fc3d4fa4583bf6c5e"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "秋闺  其二",
        "preface": "",
        "paragraphs": [
            "满目凄凉只自知，闲将心事寄琴徽。",
            "无情梁上双双燕，带取秋光一半归。"
        ],
        "notes": "",
        "id": "9611845718f7364860d31bd506346346"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "秋闺  其三",
        "preface": "",
        "paragraphs": [
            "入秋情思可曾忺，深琐朱扉怯卷帘。",
            "书几无人尘不扫，一钩蛛网挂牙签。"
        ],
        "notes": "",
        "id": "2a90f7270a64c9825386a979d07e4399"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "秋闺  其四",
        "preface": "",
        "paragraphs": [
            "江南贾客去忘归，扑面边尘自在飞。",
            "想得那边寒较早，夜来密地翦征衣。"
        ],
        "notes": "",
        "id": "06d5e9b46fcbba46f6944c1f6d716ed6"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "秋闺  其五",
        "preface": "",
        "paragraphs": [
            "零露瀼瀼夜气浮，嫩寒差力五更头。",
            "邻鸡啼破交加梦，冷浸梧桐月一钩。"
        ],
        "notes": "",
        "id": "f4797ea351bf003296b9b0c7f6fb5e70"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "冬日金陵制幕书事  其一",
        "preface": "",
        "paragraphs": [
            "督制堂堂两重臣，驻师移府夹江滨。",
            "资粮屝屦多多办，更有舟车乞与邻。"
        ],
        "notes": "",
        "id": "453eb8cff81978e1771aee7ad92bbb6b"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "冬日金陵制幕书事  其二",
        "preface": "",
        "paragraphs": [
            "官军闻说定庐州，破虏功成一滴油。",
            "智勇功名付元凯，王三锡命到康侯。"
        ],
        "notes": "",
        "id": "6c7030560f1334dc6894fb244f827dd0"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "冬日金陵制幕书事  其三",
        "preface": "",
        "paragraphs": [
            "城中守将方投死，阵面将军已卖降。",
            "版筑纷纷成底事，那知靠后是长江。"
        ],
        "notes": "",
        "id": "6ab322761a25e878bc336b97e7674bb6"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "冬日金陵制幕书事  其四",
        "preface": "",
        "paragraphs": [
            "薄晚官军得胜归，家家户户挂旌旗。",
            "阵前纪律明于日，师入城来半不知。"
        ],
        "notes": "",
        "id": "7e24708c81183d9643df17ff8d3d22e8"
    },
    {
        "author": "王同祖",
        "dynasty": "宋",
        "type": "诗",
        "rhythmic": "",
        "title": "冬日金陵制幕书事  其五",
        "preface": "",
        "paragraphs": [
            "三五同寮出幕迟，公余终日意怡怡。",
            "归来又被梅花恼，拨冗铜彝插数枝。"
        ],
        "notes": "",
        "id": "d63dca322ab49e0446c27aefcb0b39ec"
    },
    {
        "author": "王同祖",
        "dynasty": "宋",
        "type": "词",
        "rhythmic": "摸鱼儿",
        "title": "",
        "preface": "",
        "paragraphs": [
            "记年时、荔枝香里，深红一片成阵。",
            "迎风浴露精神爽，谁似阿娇丰韵。",
            "黄昏近。",
            "望翠幕玳席，粉面云鬟映。",
            "娇波微瞬。",
            "向烛影交相，歌声闲绕，私语画阑并。",
            "佳期事，好处天还悭吝。",
            "莺啼燕语无定。",
            "一轮明月人千里，空梦云温雨润。",
            "萧郎病。",
            "恨天阔鸿稀，杳杳沈芳讯。",
            "日长人静。",
            "但时把好山，学他媚妩，偷就眉峰印。"
        ],
        "notes": "",
        "id": "8f45c0c1f13ad89b4e3fe255d5ee85f6"
    },
    {
        "author": "王同祖",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "往事星移物换，旧游雨冷云沈。",
            "真娘墓草几回青。",
            "问著寒潮不应。",
            "何处芙蓉别馆，依前杨柳离亭。",
            "东风吹泪入重扃。",
            "为唤香魂教醒。"
        ],
        "notes": "",
        "id": "be23f85bea10087ee6cff542460fa242"
    },
    {
        "author": "王同祖",
        "dynasty": "宋",
        "type": "词",
        "rhythmic": "阮郎归",
        "title": "",
        "preface": "",
        "paragraphs": [
            "一帘疏雨细於尘。",
            "春寒愁杀人。",
            "桐花庭院近清明。",
            "新烟浮旧城。",
            "寻蝶梦，怯莺声。",
            "柳丝如妾情。",
            "丙丁帖子画教成。",
            "妆台求晚晴。"
        ],
        "notes": "",
        "id": "df4e50b0b9e3bc99c241f6302eb4b3d0"
    }
]