[
    {
        "author": "韦述",
        "dynasty": "唐",
        "type": "诗",
        "rhythmic": "",
        "title": "奉和圣制送张说上集贤学士赐宴",
        "preface": "",
        "paragraphs": [
            "修文中禁启，改字令名加。",
            "台座征人杰，书坊应国华。",
            "赋诗开广宴，赐酒酌流霞。",
            "云散明金阙，池开照玉沙。",
            "掖垣留宿鸟，温树落余花。",
            "谬此天光及，衔恩醉日斜。"
        ],
        "notes": "",
        "id": "924c96e7eff4b55080faec5c9f8420bd"
    },
    {
        "author": "韦述",
        "dynasty": "唐",
        "type": "诗",
        "rhythmic": "",
        "title": "晚渡伊水",
        "preface": "",
        "paragraphs": [
            "悠悠涉伊水，伊水清见石。",
            "是时春向深，两岸草如积。",
            "迢遰望洲屿，逶迤亘津陌。",
            "新树落疎红，遥原上深碧。",
            "回瞻洛阳苑，遽有长山隔。",
            "烟雾犹辨家，风尘已为客。",
            "登陟多异趣，往来见行役。",
            "云起早已昏，鸟飞日将夕。",
            "光阴逝不借，超然慕畴昔。",
            "远游亦何为？归来存竹帛。"
        ],
        "notes": "",
        "id": "ddefed9cae6b44e05bf746fb35613205"
    },
    {
        "author": "韦述",
        "dynasty": "唐",
        "type": "诗",
        "rhythmic": "",
        "title": "春日山庄",
        "preface": "",
        "paragraphs": [
            "初岁开韶月，田家喜载阳。",
            "晚晴摇水态，迟景荡山光。",
            "浦净渔舟远，花飞樵路香。",
            "自然成野趣，都使俗情忘。"
        ],
        "notes": "",
        "id": "aaa2f82bdc7a65f9e0e8b57cd8481a25"
    },
    {
        "author": "韦述",
        "dynasty": "唐",
        "type": "诗",
        "rhythmic": "",
        "title": "广陵送别宋员外佐越郑舍人还京",
        "preface": "",
        "paragraphs": [
            "朱绂临秦望，皇华赴洛桥。",
            "文章南渡越，书奏北归朝。",
            "树入江云尽，城衔海月遥。",
            "秋风将客思，川上晚萧萧。"
        ],
        "notes": "",
        "id": "ba2bc2b5f51f1913d285554e206d9367"
    },
    {
        "author": "韦述",
        "dynasty": "唐",
        "type": "诗",
        "rhythmic": "",
        "title": "送贺秘监归会稽诗",
        "preface": "",
        "paragraphs": [
            "二疏方告老，四皓尽归山。",
            "蔼蔼都门别，仍看衣锦还。",
            "霓裳标逸气，丹灶理童颜。",
            "一遇真仙侣，群心难可攀。",
            "（见孔延之《会稽掇英总集》卷二）。"
        ],
        "notes": "",
        "id": "7e733d7612404184b285afdbc827475c"
    }
]