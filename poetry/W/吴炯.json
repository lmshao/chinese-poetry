[
    {
        "author": "吴炯",
        "dynasty": "宋",
        "type": "诗",
        "rhythmic": "",
        "title": "赠刘羲仲",
        "preface": "",
        "paragraphs": [
            "束带真成屈壮图，宁思饱死叹侏儒。",
            "便拈手版还丞相，却觅芒鞋踏故庐。",
            "少日萦心但黄嬭，暮年使鬼勾青奴。",
            "他时有客来载酒，解道欲眠卿去无。"
        ],
        "notes": "",
        "id": "9d38a07418d02c6048c9fcb3d0e8c871"
    },
    {
        "author": "吴炯",
        "dynasty": "宋",
        "type": "诗",
        "rhythmic": "",
        "title": "颜孝子乌墓",
        "preface": "",
        "paragraphs": [
            "人伦风化自孝始，我怀义乌颜氏子。",
            "昔从书传闻其名，今来浙东入其里。",
            "未入里先见路碑，高冢巍然云树里。",
            "犹有群乌绕墓飞，或者神乌长不死。",
            "啣土伤吻土亦亦，乌血凝成墓山紫。",
            "今古人人皆有亲，负土葬者岂独此。",
            "如何感召到山禽，须就人心推物理。",
            "生前服劳情自苦，亡后附身哀靡已。",
            "天地悯怜鬼神泣，无知羽族有所使。",
            "父子茔域永相依，白云深处精灵起。",
            "风吹草卉即莱衣，溪浮苹藻为甘旨。",
            "千秋万古此经过，谁人眼不泪如水。"
        ],
        "notes": "",
        "id": "1c100e3d75840560dcfa042fbb66d205"
    },
    {
        "author": "吴炯",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "谁知吾子汉棱粥，压倒东坡玉糁羹。"
        ],
        "notes": "",
        "id": "612cf4dc979b76122a5d53cf5a08d62d"
    }
]