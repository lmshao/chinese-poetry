[
    {
        "author": "文有年",
        "dynasty": "宋",
        "type": "诗",
        "rhythmic": "",
        "title": "题元子故宅",
        "preface": "",
        "paragraphs": [
            "漫郎百事皆漫尔，独有溪山认作吾。",
            "念无一物镇泉石，生怕偃蹇羞吾徒。",
            "灵武中兴功掩德，天地大义须人扶。",
            "宁将善颂寓谲谏，百世闻之立懦夫。",
            "太师劲气形于笔，二美能兼自古无。",
            "后来衮衮下注脚，识者涪翁次石湖。",
            "松煤狼藉楮山赭，空谷雷响工传摹。",
            "徘徊熟玩长太息，世道日与湘流俱。"
        ],
        "notes": "",
        "id": "098abc2ca89672e19ac5ff319e444228"
    },
    {
        "author": "文有年",
        "dynasty": "宋",
        "type": "诗",
        "rhythmic": "",
        "title": "题澹山岩",
        "preface": "",
        "paragraphs": [
            "为爱溪山来永州，黄茅白苇使人愁。",
            "驱车遥指崳峰去，峰在潇江最上头。",
            "江转峰回景奇绝，澹山嵌窦真天设。",
            "摩挲丹灶酌石泉，髣髴曾游今几劫。",
            "征君征君苦避秦，一秦人又一秦人。",
            "青山踏破无扃𫔎，何地堪逃世上尘。"
        ],
        "notes": "",
        "id": "79c61402e2ce169281d279f7fe90428b"
    }
]