[
    {
        "author": "王信",
        "dynasty": "宋",
        "type": "诗",
        "rhythmic": "",
        "title": "第一山",
        "preface": "",
        "paragraphs": [
            "禺迹茫茫万里天，望中皆我旧山川。",
            "谁将淮水分南北，直到幽燕始是边。"
        ],
        "notes": "",
        "id": "40f62ce146b36cae565d7ce471dffb53"
    },
    {
        "author": "王信",
        "dynasty": "宋",
        "type": "诗",
        "rhythmic": "",
        "title": "题椿桂堂",
        "preface": "",
        "paragraphs": [
            "乡与子直游胶庠，是时子明居侍旁。",
            "友于学问相激昂，声华日驰翰墨场。",
            "仲氏一第如探囊，伯氏随即凌云翔。",
            "已快雁塔书雁行，君家余庆未易量。",
            "二龙三凤同呈祥，一门竞爽如圭璋。",
            "前后继踵名相望，伙为十佛经中光。",
            "联翩不羡金华堂，会稽何独夸诸黄。",
            "世言燕山窦十郎，一枝椿老五桂芳。",
            "君今取此名其堂，荐绅荣之富篇章。",
            "几与窦氏争颉颃，吾家亦颇推吾乡。",
            "自从仲父闿天荒，五登科第于太常。",
            "枝分派别各一房，敢与君家相比方。",
            "夫人更喜寿且康，岁时罗列称寿觞。",
            "彩衣青紫交焜煌，人生至乐见未尝。",
            "源深允矣流必长，孙枝更接秋风香。"
        ],
        "notes": "",
        "id": "3cfffb46d7f44cd995dd4ba7201f52dc"
    },
    {
        "author": "王信",
        "dynasty": "宋",
        "type": "诗",
        "rhythmic": "",
        "title": "题石洞书院",
        "preface": "",
        "paragraphs": [
            "不到兹山又十秋，欲题名字记重游。",
            "转头前日梦相似，拭目诸公墨尚留。",
            "俗里尘埃随酒却，淡中生活为诗愁。",
            "晚来得趣无人解，一鸟不鸣山更幽。"
        ],
        "notes": "",
        "id": "092bde0a68df816667f184ac116613ff"
    },
    {
        "author": "王信",
        "dynasty": "宋",
        "type": "诗",
        "rhythmic": "",
        "title": "飞瀑",
        "preface": "",
        "paragraphs": [
            "闻道东阳水乐亭，一经坡句万年声。",
            "我来石洞得飞瀑，谁赋新诗留美名。",
            "平地有雷鸣不断，半天无雨势如倾。",
            "欲知山水醉翁意，且请主人迟酒行。"
        ],
        "notes": "",
        "id": "e9c38c0be0d5c0bddbce5ccc7b49605d"
    },
    {
        "author": "王信",
        "dynasty": "宋",
        "type": "诗",
        "rhythmic": "",
        "title": "咏扬州后土祠琼花",
        "preface": "",
        "paragraphs": [
            "爱奇造物剪琼瑰，为镇灵祠特地栽。",
            "事纪扬州千古胜，名传天下万花魁。",
            "何人斫却依然在，是处移将不肯开。",
            "谩说八仙模样似，八仙那得有香来。"
        ],
        "notes": "",
        "id": "a49507ae9738779686504e06d2696658"
    },
    {
        "author": "王信",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "托名庾公何区区，天造地设非关渠。"
        ],
        "notes": "",
        "id": "886b9908ff7ef6ef41a2b44babb2a468"
    },
    {
        "author": "王信",
        "dynasty": "宋",
        "type": "诗",
        "rhythmic": "",
        "title": "视旱田赋呈上元簿杨明卿",
        "preface": "",
        "paragraphs": [
            "轮蹄旦旦风尘表，入眼群山青未了。",
            "刺藤迎日子先红，荞麦得霜花渐老。",
            "丛祠诡怪画村疃，古寺骞腾出林杪。",
            "征衫多次逐飞鸢，下担有时随宿鸟。",
            "初晴得去恨迟迟，独夜不眠忧悄悄。",
            "公如老骥暂伏枥，我类游鳞终屈沼。",
            "一朝王事有期会，百里民情同探讨。",
            "详于禹贡辨等级，明似离娄烛幽眇。",
            "高依丘垅或微收，低近陂塘翻尽槁。",
            "凶荒有数合均一，报应于中又分晓。",
            "不能究实害非浅，傥使从宽恩岂小。",
            "兹行到处欲春风，批放莫教分数少。"
        ],
        "notes": "",
        "id": "e8503cbb62247ac8fcff3824272392eb"
    },
    {
        "author": "王信",
        "dynasty": "宋",
        "type": "诗",
        "rhythmic": "",
        "title": "雪窗",
        "preface": "",
        "paragraphs": [
            "先生原是山中客，仅能扬雄一区宅。",
            "穷冬十日不出门，群玉峰前看三白。",
            "谁将名字落人间，丹陛入对天开颜。",
            "江城作牧多暇日，犹有余力穷跻攀。",
            "膏肓不除泉石念，胜处何如眼中见。",
            "四明风月岂无情，要是岁寒心不变。",
            "晴簷初晃云母光，庭中已休雁鹜行。",
            "玲珑元不碍达观，下视万物俱清凉。"
        ],
        "notes": "",
        "id": "b4b5cd9592da217c2e6e2dca47dfc8e4"
    },
    {
        "author": "王信",
        "dynasty": "宋",
        "type": "诗",
        "rhythmic": "",
        "title": "哭宣教郎赵垒之",
        "preface": "",
        "paragraphs": [
            "长江天险失，铁骑逼金陵。",
            "拒敌无留守，捐躯有县丞。",
            "戈挥天日皎，血洒阵云腾。",
            "蒋尉英灵在，千秋配食能。"
        ],
        "notes": "",
        "id": "9bb82d51d460f133d31c2b0abc35b37c"
    }
]