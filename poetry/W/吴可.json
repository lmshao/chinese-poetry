[
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "题马上元所藏赵墨隠画渊明四诗",
        "preface": "",
        "paragraphs": [
            "我不识赵子，见此便得之。",
            "谈笑出丘壑，粲然备四时。",
            "似闻月旦评，气压渊明诗。",
            "马卿宰白下，惯作烟云嬉。",
            "归来九衢尘，旧好不少移。",
            "慇懃著怀袖，亦足慰梦思。",
            "我本家北阜，一官老京师。",
            "颇怀月下松，披图觅幽姿。",
            "正恐林间鹤，怨我归无期。",
            "那知此心在，衡宇终栖迟。",
            "谁怜阿堵中，几有一斛泥。",
            "愿分溪上山，供我笏拄颐。"
        ],
        "notes": "",
        "id": "eb36f25667a5cd1741d87cd13482bd1c"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "吴秀才出示孙尚书诗求鄙作",
        "preface": "",
        "paragraphs": [
            "往时家分宁，风俗喜追随。",
            "挽留杯酒间，往往醉如泥。",
            "比年舍临汝，闭关无相知。",
            "牢落三周星，淹泊一水湄。",
            "人事即渐熟，邻曲不复疑。",
            "闻有长者客，清谈颇忘疲。",
            "宗盟晚相遇，佳此野鹤姿。",
            "过我忽长鸣，倾倒胸中奇。",
            "借问所从来，半世游京师。",
            "群贤共文字，声名冠当时。",
            "自得固有余，足能攀桂枝。",
            "上以荣北堂，下以光衰迟。",
            "故山未暇往，旧游不足思。",
            "墙东或可隠，便拟营茅茨。",
            "奇怀傲南窗，幽花撷东篱。",
            "是亦差可乐，去此将何为。",
            "恨未识胥邓，论交尚差池。",
            "不妨气类求，相与慰渴饥。",
            "同姓纷在眼，邈然弃如遗。",
            "此道已浇薄，君乃敦笃之。",
            "何当美盛德，老矣徒嗟咨。",
            "黄嬭厄兵火，荒唐废文辞。",
            "毛子素偃蹇，岂复能发挥。",
            "谁为国士重，自有尚书诗。"
        ],
        "notes": "",
        "id": "7bf3528ddca07014db37166caa727d19"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "题质龟轩",
        "preface": "",
        "paragraphs": [
            "清江料事错，来作刳肠翁。",
            "不知几许灵，堕此朽骨中。",
            "时出纵横文，随意侮儿童。",
            "谁识轩中人，本自无吉凶。",
            "平生不惊俗，要与众客同。",
            "人言可为鉴，试卜来年丰。"
        ],
        "notes": "",
        "id": "25fc98d6f500dddff9afd74725e720d8"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "岩斋",
        "preface": "",
        "paragraphs": [
            "谁知望云眼，犯此没马尘。",
            "故山招不归，定为猿鹤嗔。",
            "煌煌帝王州，喜有东山人。",
            "频来云雾斋，阅公碧璘珣。",
            "要偿风月债，痛吟岩壑春。",
            "贤哉万卷藏，膏馥余八珍。",
            "空肠借一饱，已觉笑语新。",
            "肯学解颐公，凿壁恼四邻。",
            "大胜不求直，乐我平生真。"
        ],
        "notes": "",
        "id": "744b917df83992419f46d4a50814263d"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "筠寮",
        "preface": "",
        "paragraphs": [
            "解衣一寮上，物色太窘束。",
            "栢禅费酬对，松官缚爵禄。",
            "此君真有道，虚心自岩谷。",
            "每以阅世人，得之定超俗。",
            "夜夜幽露寒，惊我庭下绿。",
            "独出万物表，清蟾映疏玉。",
            "嘉此烟雾姿，本无霜雪辱。",
            "朔风舞郊野，秀气压群木。",
            "旧根走苔径，新梢出云屋。",
            "要令千亩广，会待春雨足。"
        ],
        "notes": "",
        "id": "70882c6f49e884f4ee0e59fad9d6ad01"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "赠连楚狂",
        "preface": "",
        "paragraphs": [
            "谁有画鱼癖，诗社寻楚狂。",
            "真成戏新荷，径欲穿垂杨。",
            "余生堕辙中，恍然得濠梁。",
            "寓兴亦差乐，江湖庶相忘。"
        ],
        "notes": "",
        "id": "942dc2b9737888ebfbb56089bc65d71f"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "舟中即事",
        "preface": "",
        "paragraphs": [
            "四顾彭蠡湖，独知庐阜尊。",
            "叠嶂遍围绕，拱立犹儿孙。",
            "扶筇望瀑布，玉虹走祇园。",
            "回步寻虚亭，余流潄瑶琨。",
            "三峡夸幽险，下有万雷喧。",
            "龙渊神物家，孰敢窥清浑。",
            "归来有余思，妙音传梦魂。",
            "易舟大孤傍，山川出笼樊。",
            "生平数佳士，欢然笑语温。",
            "殊乡爱远客，一见如弟昆。",
            "直有卜邻意，便拟营柴门。",
            "惜别屡往还，遗酒盈瓶盆。",
            "回首幽居云，忽作聚墨昏。",
            "冈峦互起伏，时为烟雾吞。",
            "遥知急雨来，坐看风水奔。",
            "浮家若漂泊，且系古柳根。",
            "晚来喜新霁，遥岑淡余痕。",
            "岸花自娬媚，始怪秋色繁。",
            "近沙群鹭惊，炯如积雪翻。",
            "林间问茅屋，欲与渔父言。",
            "想像翠霭中，疑有桃花源。",
            "津子请息肩，买醉溪上村。",
            "我亦睡篷底，辗转吟东屯。",
            "痛彼日月远，念此骨肉存。",
            "谁能致薪粲，庶几度寒暄。",
            "避秦岂本志，多病不复论。"
        ],
        "notes": "",
        "id": "9ef96e4728156048f99fb1939f55d974"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "送李四清",
        "preface": "",
        "paragraphs": [
            "连侯爱画鱼，李侯爱画山。",
            "诗情动幽怀，摹写不少闲。",
            "骚雅移丹青，妙寄云水间。",
            "翻然欲登涉，试寻芷与兰。",
            "我不一音解，早年便挂冠。",
            "养拙颓簷下，任真亦足欢。",
            "敌骑践江浙，少长奔荆蛮。",
            "却行虎狼区，益知行路难。",
            "乱来战未息，老去食转艰。",
            "前年治南亩，颇喜人牛安。",
            "力耕日以广，心事日以宽。",
            "行当遂野性，策杖寻江干。",
            "云深几茅屋，柳映一柴关。",
            "扁舟鸣拨剌，危亭秀孱颜。",
            "安得两玉人，邻曲相追攀。",
            "真赏会心处，应当谢毫端。",
            "长哦洗兵马，随意罗杯盘。",
            "伯雅要倾倒，莫厌数往还。",
            "愿如三径松，余生同岁寒。"
        ],
        "notes": "",
        "id": "378cf8e25feb4340419dc58dfd17b57d"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "送王观",
        "preface": "",
        "paragraphs": [
            "文正活国手，颇恨见不及。",
            "宦游识其孙，想像高冠岌。",
            "岂但为交承，自是贤友执。",
            "尤思谈性命，微到鬼神泣。",
            "吾曹饮沧海，百川羹一吸。",
            "失却大官味，卷舌舐泥汁。",
            "因依既云久，临别百忧集。",
            "去去好护持，雨荷终不湿。"
        ],
        "notes": "",
        "id": "a39dd1b0b2c7589c68c0b7b5ab390890"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "避地桂杨山门招友人晚饮",
        "preface": "",
        "paragraphs": [
            "荒城住行李，故人亦淹留。",
            "稍迁墟丘间，爱此石泉幽。",
            "长夏晴复雨，风气如清秋。",
            "开樽茅茨下，焉能消百忧。",
            "客怀滞荆楚，念之成白头。",
            "今宵理归梦，一棹随风流。"
        ],
        "notes": "",
        "id": "14af71aea09f0a83d5ad48aa9e25986e"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "过许醉吟痛饮月下戏书",
        "preface": "",
        "paragraphs": [
            "尘埃没我马，掉鞅吟公诗。",
            "诗中有江山，不觉在京师。",
            "下马自叩门，来寻元紫芝。",
            "欲扫名利心，笑挹丘壑姿。",
            "东簷坐无毡，北风吹酒巵。",
            "蟹螯互劝酬，坠车两不辞。",
            "听公击节吟，悲壮亦自奇。",
            "看公醉山倒，了不遣客归。",
            "客归意亦好，月色到处随。",
            "诗成月下写，淡墨任倾欹。",
            "平生不知韵，兴来聊续之。",
            "词达语更正，识者未必嗤。"
        ],
        "notes": "",
        "id": "38b7d8608bd27d21584f8865ef2a5253"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "探梅",
        "preface": "",
        "paragraphs": [
            "探春逼残岁，幽香度寒原。",
            "欲看枝横水，会待月挂村。",
            "谁怜槁木中，妙有春风根。",
            "孤芳自一丘，不受烟雾昏。",
            "饱霜分疏瘦，下笑浪蕊繁。",
            "喜无蜂蝶知，那与桃李言。",
            "要当碧云暮，殷勤赋离魂。"
        ],
        "notes": "",
        "id": "abdeab031b53d489e1eb13fbbbd19c7b"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "泰定斋诗",
        "preface": "",
        "paragraphs": [
            "寂然数椽下，独耀一宇内。",
            "脱落山水因，妙出仁智外。",
            "君看鉴中事，作止本无碍。",
            "年来识坐忘，唯余照心在。"
        ],
        "notes": "",
        "id": "ee53da29808239a3b8938f60364eb357"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "安静斋诗",
        "preface": "",
        "paragraphs": [
            "归来便闲适，松桧自俦侣。",
            "扶疏媚虚堂，初无一禽语。",
            "长哦柴桑诗，妙香吐云缕。",
            "平生壑源好，莲瓯发新乳。",
            "痛洗朝来忙，得意乃如许。",
            "轮蹄不到门，幽壁挂犀麈。",
            "笑拂维摩床，西窗睡秋雨。"
        ],
        "notes": "",
        "id": "64ef1f1fedca7c7f8587d4d60ab96bce"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "失题",
        "preface": "",
        "paragraphs": [
            "热官恼狂士，冰山倚严冬。",
            "此计定不长，会作须臾空。",
            "先生踏金门，大节孝与忠。",
            "能事不挂口，处之如无功。",
            "高隠百僚上，妙有渊明风。",
            "东垣著岩岫，南荣著桧松。",
            "疏窗澹山影，云雾穿玲珑。",
            "澄流粲锦石，一练摇青红。",
            "笑携玉色醪，酌彼千石钟。",
            "良时饮文字，此兴与谁同。",
            "为君指佳处，不落捷径中。",
            "从来论丘壑，风味过庾公。"
        ],
        "notes": "",
        "id": "0b2c8cce2ffab0cd2c1ef6a8a33081f4"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "秘古堂诗",
        "preface": "",
        "paragraphs": [
            "群儿只解秘金玉，百岁作痴空润屋。",
            "君家胜味渠不知，掉头归来北窗读。",
            "插架整整三万签，谁何有书真不然。",
            "是中文字到蝌蚪，补亡应得由庚篇。",
            "异锦千囊更妙好，中有玉奁藏小草。",
            "不烦脱帽苦挥毫，漫说惊蛇杂飞鸟。",
            "摩挲鼎彝自笑语，碧晕堆花久瘗土。",
            "悬知百好堕儿戏，此物一出吞万古。",
            "客来错恶初不解，把玩慇懃定为怪。",
            "我知此老极不浅，规模正欲超三代。"
        ],
        "notes": "",
        "id": "d20fbb81e026ed20fafc4741b41376e3"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "题翘翠轩诗",
        "preface": "",
        "paragraphs": [
            "老木拔云苍翠起，新篁挟雨枝叶美。",
            "下有数峰莓苔寒，先生俯仰一笑喜。",
            "乘兴把书坐秋风，超然吐论飞长虹。",
            "客星忽去璧月上，陶陶醉卧玻璃中。"
        ],
        "notes": "",
        "id": "e38d50e739c3b328d71385a58b16f58d"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "李氏娱书斋",
        "preface": "",
        "paragraphs": [
            "李侯平生无他好，眼中黄卷常自娱。",
            "明窗危坐对贤圣，鼓吹不可一日无。",
            "欣然会意便忘食，心醉何止勤三余。",
            "几年携家避盗寇，尚得戏彩乘潘舆。",
            "摄官江外有何好，阔步日边真良图。",
            "试求假直亦不恶，他年不减行秘书。"
        ],
        "notes": "",
        "id": "5711507584330f5e5d757a2c7e1514ce"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "故人来自舂陵出示初寮翰墨感时怀旧辄为长句",
        "preface": "",
        "paragraphs": [
            "先生视草白玉堂，文章一出自名世。",
            "分光莲烛真为荣，拭吐龙巾何足拟。",
            "艮岑夜召趋神霄，怜我婆娑百僚底。",
            "紫禁欢传拜左辖，漫刺走贺城南第。",
            "羸僮瘦马堂阶下，叹我粗官殊少味。",
            "惊闻一麾出燕山，旆旌遽下云汉间。",
            "睿思官曹方顾宠，笑我翻然归挂冠。",
            "金兵南来郡国破，二圣北狩天步艰。",
            "黎元鼎沸死乡土，士夫云扰奔荆蛮。",
            "一人尝胆固不易，诸将束胸今何难。",
            "朝来喜见舂陵客，问讯先生多翰墨。",
            "怀古伤时初不忘，回首长安泪横臆。",
            "君不见虎踞龙盘气象雄，王者都此成大功。",
            "遥知庙堂有高论，似闻天跸移江东。",
            "几年中兴要贤俊，颇怀仲父安东晋。"
        ],
        "notes": "",
        "id": "a353ccffd7913f966359a7e598317399"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "醉乡诗",
        "preface": "",
        "paragraphs": [
            "饮中境界妙四海，楚屈未知风俗淳。",
            "陶然席地已忘载，夜缚瓮下初不嗔。",
            "逃禅骂坐本真率，时一中之眇万物。",
            "纵兵端欲卷愁城，乐贤未始忘欢伯。",
            "佳处风光殊可人，好德悬知必有邻。",
            "黄花解劝张季鹰，俗妇那识刘伯伦。",
            "世间万物败人意，不如常作个中计。"
        ],
        "notes": "",
        "id": "95efe125f6daf2823190f0be7eda621c"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "山居见梅",
        "preface": "",
        "paragraphs": [
            "孤吟梅花望神京，浇愁恨无双玉瓶。",
            "上林顾影一坐倾，高楼忍作昭华声。",
            "避兵南州老云壑，风味依然殊不恶。",
            "岁暮浑无驿使来，一笑天涯共流落。",
            "行寻岭头路几许，欲买幽园叹贫窭。",
            "清客那知日边事，独坐茅茨对烟雨。"
        ],
        "notes": "",
        "id": "4b1752874747992dbf524a557347915d"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "夜闻警",
        "preface": "",
        "paragraphs": [
            "几年官军破郡邑，远客孤村谁脱急。",
            "卧听邻鸡三鼓鸣，流言敌骑一宵及。",
            "抱衾携幼强趋走，复岭重山且深入。",
            "为闻北人畏和暖，安得如今便惊蛰。",
            "长秋南奔苦岚瘴，翠华连巡犯卑湿。",
            "顾我飘零岂足念，注目寒江忘久立。"
        ],
        "notes": "",
        "id": "378cc91257cb8ca8676e227789059775"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "即事",
        "preface": "",
        "paragraphs": [
            "劲敌谋应大，春来势转雄。",
            "烽烟惊北阙，鼙鼓战东风。",
            "雪舞愁云外，花飞泪眼中。",
            "翠华行乐处，戈甲照寒空。"
        ],
        "notes": "",
        "id": "39c9e1f9b4574a25c1a0cab26aff98a5"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "寄李道夫",
        "preface": "",
        "paragraphs": [
            "乱后时通问，飘流尚此身。",
            "干戈伤白发，桃李自青春。",
            "故国田畴远，殊方盗贼频。",
            "知君怀老伴，诗酒慰情亲。"
        ],
        "notes": "",
        "id": "524a482c57e1a4b0a22a312b9699f1dc"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "游清凉寺",
        "preface": "",
        "paragraphs": [
            "延步石城坞，迢迢去兴长。",
            "野田耕晚雪，寒树倚斜阳。",
            "载酒追狂客，论才得漫郎。",
            "无因遂高蹈，时复借山房。"
        ],
        "notes": "",
        "id": "8e2bc0eb6e4bed706c0dd4c2ef236ce1"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "养竹",
        "preface": "",
        "paragraphs": [
            "渭川分一种，亲植隠岩东。",
            "有实终来凤，无心自化龙。",
            "疏阴留夜月，清韵起秋风。",
            "待养鼇竿就，沧溟作钓翁。"
        ],
        "notes": "",
        "id": "a01b65705240de3aa0ee268d9e93211e"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "登临川城",
        "preface": "",
        "paragraphs": [
            "时危伤去国，岁晚强登城。",
            "过雁书难问，穷途泪欲倾。",
            "江湖归客梦，梅柳故园情。",
            "倚杖空凝𥩟，行藏竟不成。"
        ],
        "notes": "",
        "id": "48e3be6bc50cd1ad52d6eebe970e4390"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "怀归",
        "preface": "",
        "paragraphs": [
            "久客江湖远，频年道路艰。",
            "干戈侵海内，猿鹤老山间。",
            "地僻林泉古，云深日月闲。",
            "余生犹转徙，清梦遶柴关。"
        ],
        "notes": "",
        "id": "0686de5d84506c51ee2aadbf90379f5f"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "次韵曾中父登临川郡楼书事",
        "preface": "",
        "paragraphs": [
            "戈甲何为盛，田园已就荒。",
            "仅能移北阜，未暇隠东墙。",
            "寂寞交亲远，漂零道路长。",
            "归心随断雁，离思感垂杨。",
            "避寇湘江外，依刘汝水傍。",
            "闾阎嗟偪仄，登眺喜宽凉。",
            "远岫谁能屐，寒溪竟欲航。",
            "冰盘悲玉井，风簟爱筠床。",
            "地尽妖氛气，春余草木光。",
            "宝薰烟雾细，仙茗笑谈香。",
            "接武青云路，论文绿野堂。",
            "虎皮空自悦，猿臂定谁攘。",
            "取友真多益，求田苦未臧。",
            "撑肠披锦绣，潄石饱膏肓。",
            "隠逸追元亮，风骚近子昂。",
            "栖鸦啼古堞，幽槛倚斜阳。",
            "离乱知谁健，行藏只自伤。",
            "旧巢看燕燕，今雨任浪浪。",
            "道胜依鹙子，才高叹夜郎。",
            "五峰兴不浅，星汉拟文章。"
        ],
        "notes": "",
        "id": "3e07602ef8d4a6a77f0029571db05a00"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "友人惠笋豉",
        "preface": "",
        "paragraphs": [
            "野税那知笋豉香，伊蒲淡泊喜初尝。",
            "自怜老去能忘肉，谁谓朝来已彻姜。",
            "脍玉有名污浄供，蒪丝无味诳枯肠。",
            "此君苗裔风流在，三韭何须学庾郎。"
        ],
        "notes": "",
        "id": "55122468572779c3f14d8f4bec45e90f"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "谢友人约居横林",
        "preface": "",
        "paragraphs": [
            "远烦招隠费长吟，缓急方知故旧心。",
            "怀土若为家直渎，避喧真欲客横林。",
            "人材何敢追连璧，气类聊能拟断金。",
            "卜筑要须孤绝处，落花流水恐相寻。"
        ],
        "notes": "",
        "id": "757e38ac3f966a9d0efd01b4bb100f3f"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "春雪后寄范长民",
        "preface": "",
        "paragraphs": [
            "回首长安泪满衣，东风如旧鬓成丝。",
            "扶持衰病元无术，感叹飘零漫有诗。",
            "那信梦魂随北雁，忍看霜雪满南枝。",
            "幽居只合从公等，自笑年来见事迟。"
        ],
        "notes": "",
        "id": "41c957313731c0507acdde459a72f1d0"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "呈秦楚材",
        "preface": "",
        "paragraphs": [
            "倒指烟尘岁月深，引杯看剑漫悲吟。",
            "平生自叹雕虫手，末路空惭舐犊心。",
            "賸喜星郎上云汉，苦怜鹤发避山林。",
            "君家伯仲真廊庙，痛为中兴惜寸阴。"
        ],
        "notes": "",
        "id": "31ee88c4b241084dc5300fb69bc238cb"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "和人闻笛",
        "preface": "",
        "paragraphs": [
            "邻笛声哀不自安，转移宫调几多般。",
            "梦回飞蝶三千里，月照高楼十二栏。",
            "别鹤唳长秋露重，老龙吟苦夜潭寒。",
            "清愁一晌知何限，待启菱花向晓看。"
        ],
        "notes": "",
        "id": "e84bf18bc1a7be683d497b56d4e84c2c"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "簇翠亭",
        "preface": "",
        "paragraphs": [
            "此老作亭苍翠间，定知胸次有东山。",
            "朝阳破雾烘林影，醉袖扶花绕髻鬟。",
            "露警丹哥传妙响，云眠碧友自清闲。",
            "欲专一壑从来事，回首尘埃亦厚颜。"
        ],
        "notes": "",
        "id": "2f5870b3fbe73626f4c6721a93dac2b3"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "庐山香林访赵德麟",
        "preface": "",
        "paragraphs": [
            "舣舟星渚得幽寻，问讯先生隠翠岑。",
            "欲礼光明依浄社，便随气类老香林。",
            "貂金且换陶潜醉，囊锦聊追白傅吟。",
            "坡客飘零有公在，与谁挥泪说知音。"
        ],
        "notes": "",
        "id": "3e83c027eadb3af5dde21bc5d0df5965"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "探梅",
        "preface": "",
        "paragraphs": [
            "柳未摇金草未芽，寻幽逸兴属诗家。",
            "不辞山下五六里，为爱枝头三四花。",
            "喷月清香犹吝惜，印溪疏影恣横斜。",
            "固应羞涩怯寒峭，结子成阴已有涯。"
        ],
        "notes": "",
        "id": "20b7bad0d39646a929ddb97b8f0019c3"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "送李秀才为道士",
        "preface": "",
        "paragraphs": [
            "圣泽朝来浄世缘，不教仙骨堕儒门。",
            "金龟换酒当年客，白鹿升天后世孙。",
            "泉石招君友猿鹤，利名怜我醉朝昏。",
            "麻衣笑著掉头去，何处抱琴追绮园。"
        ],
        "notes": "",
        "id": "868981d532f01030ee30d4a22fd02614"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "豫章道中",
        "preface": "",
        "paragraphs": [
            "仆已疲劳马已颓，忍能日日犯风埃。",
            "前山断处后山出，旧雨晴时新雨来。",
            "梅子有情沿路熟，麦花无数及时开。",
            "一春客里消磨尽，举眼豫章安在哉。"
        ],
        "notes": "",
        "id": "b6cecdb9aa40651c4b18a8adbb837f8d"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "九日",
        "preface": "",
        "paragraphs": [
            "佳节初回苦未凉，疏林高下半青黄。",
            "佩茱颇喜人犹健，采菊还怜蝶尚狂。",
            "不惜登山聊举句，欲因戏马漫擎苍。",
            "笑欹醉帽归来晚，稍觉幽庭月似霜。"
        ],
        "notes": "",
        "id": "6bd3d7644b1ea1e9df9f384342e4e170"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "次韵黄簿九日",
        "preface": "",
        "paragraphs": [
            "客里登高意若何，笑扶藜杖兴还多。",
            "叶金委地谁能布，山剑横天不受磨。",
            "随遇可无挥翰手，感时空有断肠歌。",
            "尚怜把菊烟尘外，自镜衰容半欲酡。"
        ],
        "notes": "",
        "id": "3539e9465659910e279f415ceec948ba"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "寄米元晖",
        "preface": "",
        "paragraphs": [
            "田庐寂寂近塘坳，仕路纷纷久绝交。",
            "多病未能从五柳，避喧端欲老三茅。",
            "白云那忍闲归岫，紫燕空惭漫累巢。",
            "闻道金坛有仙隠，梦回清月堕林梢。"
        ],
        "notes": "",
        "id": "511b1b0b0e983f952a07aaad8c45fb62"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "野步",
        "preface": "",
        "paragraphs": [
            "密竹藏啼鸟，荒村起白烟。",
            "人行秋色里，家在夕阳边。"
        ],
        "notes": "",
        "id": "fe79b2e18e54a43826ecb4aeb8ceca65"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "夜坐",
        "preface": "",
        "paragraphs": [
            "索索风摇幕，亭亭月过墙。",
            "晴雷推粉磨，夜雨压槽床。"
        ],
        "notes": "",
        "id": "ae22743086d1fdf8df0988e0229fbbce"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "春霁",
        "preface": "",
        "paragraphs": [
            "南国春光一半归，杏花零落雨霏微。",
            "新晴院宇寒犹在，晓絮欺风不肯飞。"
        ],
        "notes": "",
        "id": "6a86836622b7bbde201a5690e002282f"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "春晚  其一",
        "preface": "",
        "paragraphs": [
            "门外绿杨啼乳鸦，弄黄梅子压枝斜。",
            "残书读罢无功课，遶径来寻未落花。"
        ],
        "notes": "",
        "id": "28a8d0dadd7bfa3fba47b68a0ea71b39"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "春晚  其二",
        "preface": "",
        "paragraphs": [
            "蜂儿撷蕊趁花心，燕子衔泥掠柳阴。",
            "处处浸秧黄乍吐，护田肥水半篙深。"
        ],
        "notes": "",
        "id": "5ac69ed13df4ef2d2457dfdde87db807"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "踏青",
        "preface": "",
        "paragraphs": [
            "幽居懒慢养余生，强为春风处处行。",
            "藉草弄花终少味，寻山爱竹尚多情。"
        ],
        "notes": "",
        "id": "03c31aa156638d8c793402ed53d27b6d"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "过巢邑",
        "preface": "",
        "paragraphs": [
            "竹杖芒鞋蹋短蓬，没篙春水饱帆风。",
            "两关三寺山无数，尽在蒙蒙烟雨中。"
        ],
        "notes": "",
        "id": "808150c56bc8c42260d886e6aca13a74"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "村居",
        "preface": "",
        "paragraphs": [
            "凿井耕田仅万家，农夫农妇毕丝麻。",
            "夜来得雨陂塘足，村北村南罢踏车。"
        ],
        "notes": "",
        "id": "9ac176c24202c967482bd69ce30b815e"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "荒陂",
        "preface": "",
        "paragraphs": [
            "荒陂终日水车鸣，村北村南共一声。",
            "掠面轻风吹小雨，鄙夫诗向此时成。"
        ],
        "notes": "",
        "id": "82057faf85cbeeec65ba13dca72a9676"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "松",
        "preface": "",
        "paragraphs": [
            "秋色何妨陪露菊，岁寒真欲友霜筠。",
            "只应涧底桃花笑，苦爱微官不避秦。"
        ],
        "notes": "",
        "id": "e9182829942dd0f051711ba1709d8666"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "晚步",
        "preface": "",
        "paragraphs": [
            "野树疏疏透夕阳，归鸦零乱不成行。",
            "春风可是闲来往，时送江梅一阵香。"
        ],
        "notes": "",
        "id": "f43c3e9368f1c9767df52427e4646812"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "书却暑图后",
        "preface": "",
        "paragraphs": [
            "冰柱雪车谁复作，矾头凌面未能摹。",
            "北窗挥汗浑无奈，漫借君家却暑图。"
        ],
        "notes": "",
        "id": "6acc2ac1e8ad86c3508954973f94136d"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "偶赠陈居士",
        "preface": "",
        "paragraphs": [
            "楚酒困人三日醉，园花著雨百般红。",
            "凭谁画出陈居士，亭角寻诗满袖风。"
        ],
        "notes": "",
        "id": "06a60f59473eeed43a4bd179a6f6f65e"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "村巷诗",
        "preface": "",
        "paragraphs": [
            "村巷深深桑柘烟，园林寂静落花天。",
            "柴门有客忙相揖，摇手低声蚕大眠。"
        ],
        "notes": "",
        "id": "a277a69fc0b120c865fa6d7ee421b18f"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "田家女",
        "preface": "",
        "paragraphs": [
            "两两垂髫窈窕娘，含羞无语莳青秧。",
            "翻思贵室千金女，笑倚红楼抹晓粧。"
        ],
        "notes": "",
        "id": "b56f9b72f2fd9d8cd9900613ac788ce9"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "初凉",
        "preface": "",
        "paragraphs": [
            "初凉宜夜透衣罗，时见流星度绛河。",
            "渐觉露漙金掌重，梧桐影外月明多。"
        ],
        "notes": "",
        "id": "d8aef82904b60648061fb95565c3003a"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "小醉",
        "preface": "",
        "paragraphs": [
            "小醉初醒过竹村，数家残雪拥篱根。",
            "风前有恨梅千点，溪上无人月一痕。"
        ],
        "notes": "",
        "id": "3162aea0793da086f3073b8af1102641"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "病酒",
        "preface": "",
        "paragraphs": [
            "无聊病酒对残春，帘幕重重更掩门。",
            "恶雨斜风花落尽，小楼人下欲黄昏。"
        ],
        "notes": "",
        "id": "eb795c17c169a589e5d3414c44c24d32"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "戏作冷语",
        "preface": "",
        "paragraphs": [
            "□□□□□□□，□□□□□□□。",
            "□□□□思如冬，露下紫薇花影中。",
            "长哦白雪明光宫，众泉涌此万卷胸。"
        ],
        "notes": "",
        "id": "90d5103adb4f552c8c635520104d6a2c"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "次韵刘元举子规",
        "preface": "",
        "paragraphs": [
            "蜀魄悲鸣楚国春，试凭清些与招魂。",
            "柔肠欲断云横岭，幽梦初回月挂村。",
            "客舍花光随野水，故园柳色负柴门。",
            "饱闻锦里无穷乐，早晚归来访子孙。"
        ],
        "notes": "",
        "id": "75510ab42a85401c9dd97aeeb854724c"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "赠戴彦衡",
        "preface": "",
        "paragraphs": [
            "病来谩喜折钗股，老去尚怀双脊龙。",
            "他日扁舟会乘兴，摩挲圭璧小从容。"
        ],
        "notes": "",
        "id": "09df238f31d51b4d17ab7c6a11e18873"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "学诗  其一",
        "preface": "",
        "paragraphs": [
            "学诗浑似学参禅，竹榻蒲团不计年。",
            "直待自家都了得，等闲拈出便超然。"
        ],
        "notes": "",
        "id": "d771ba2bf3de32a8edaaee924738be08"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "学诗  其二",
        "preface": "",
        "paragraphs": [
            "学诗浑似学参禅，头上安头不足传。",
            "跳出少陵窠臼外，丈夫志气本冲天。"
        ],
        "notes": "",
        "id": "b0b9bc1a0cc0f75e9f4165ebca354072"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "学诗  其三",
        "preface": "",
        "paragraphs": [
            "学诗浑似学参禅，自古圆成有几联。",
            "春草池塘一句子，惊天动地至今传。"
        ],
        "notes": "",
        "id": "fbfffaad3c0114b2772e7c34b8604a45"
    },
    {
        "author": "吴可",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "寿宁闲锁翰林春，月明空照琼花影。"
        ],
        "notes": "",
        "id": "23bbc5eb5af09d1d7390ff4e78c0bdb0"
    }
]