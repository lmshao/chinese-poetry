[
    {
        "author": "王沂孙",
        "dynasty": "宋",
        "type": "诗",
        "rhythmic": "",
        "title": "晋王大令保母帖",
        "preface": "",
        "paragraphs": [
            "脱落黄祊帖，按辞大令书。",
            "稍作兰亭面，七美谅非虚。",
            "或讶缺勿毁，或疑集悲夫。",
            "考真固云癖，订伪亦以愚。",
            "第观竁中藏，清玩唯研壶。",
            "晋人擅风流，宜与后世殊。",
            "所惜尚言数，卜年八百余。",
            "贞石久且泐，双松当几枯。",
            "片磗曷未化，逮兹厄耕锄。",
            "方其内幽镌，要以托荒墟。",
            "孰知坐此故，反能误意如。",
            "传世岂所幸，况遭孽韩污。",
            "辨端更为累，但资文字娱。",
            "陶土或若此，何为殉玉鱼。"
        ],
        "notes": "",
        "id": "0c86b61bccc68cc09de49a5eab6ab199"
    },
    {
        "author": "王沂孙",
        "dynasty": "宋",
        "type": "诗",
        "rhythmic": "",
        "title": "观周曾秋塘图有作",
        "preface": "",
        "paragraphs": [
            "秋，秋。",
            "萧洒，清幽。",
            "人静处，水边头。",
            "波细纹纹，风色飕飕。",
            "鸥鹭情相狎，凫鸳乐自由。",
            "疎苇败荷池沼，白苹红蓼汀洲。",
            "几竿渔钓去已尽，一段晚云寒不收。"
        ],
        "notes": "",
        "id": "d1e1147927a8c7c7bffd0ba620ac33e9"
    }
]