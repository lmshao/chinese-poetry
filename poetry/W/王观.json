[
    {
        "author": "王观",
        "dynasty": "宋",
        "type": "诗",
        "rhythmic": "",
        "title": "游侠曲",
        "preface": "",
        "paragraphs": [
            "雪拥燕南道，酒阑中夜行。",
            "千里不见雠，怒须如立钉。",
            "出门气吹雾，南山鸡未啼。",
            "腰间解下聂政刀，袖中掷去朱亥椎，冷笑邯郸乳口儿。"
        ],
        "notes": "",
        "id": "7c3c929fcf8a0ed2a71e43e46b510169"
    },
    {
        "author": "王观",
        "dynasty": "宋",
        "type": "诗",
        "rhythmic": "",
        "title": "莫恼翁",
        "preface": "",
        "paragraphs": [
            "谷垂干穗豆垂角，雨足年登不胜乐。",
            "乌巾紫领银须长，白酒满杯翁自酌。",
            "翁醉不知秋色凉，儿捋翁须孙撼床。",
            "莫恼翁，翁年已高万事慵。"
        ],
        "notes": "",
        "id": "93ed740e60df211920c4e919ad9a279d"
    },
    {
        "author": "王观",
        "dynasty": "宋",
        "type": "诗",
        "rhythmic": "",
        "title": "醉眠亭",
        "preface": "",
        "paragraphs": [
            "松陵江畔客，筑室从何年。",
            "世俗徒纷纷，不知李子贤。",
            "在彼既不知，不如醉且眠。",
            "声名衮衮谁知命，醉非爱酒眠非病。",
            "长江浑浑无古今，群山回合来相映。",
            "呼奴沽酒不可迟，买鱼斫鲙烦老妻。",
            "何必纫绳系飞兔，百年长短空自知。",
            "直将竛虱视天地，冥冥支枕穷四时。",
            "九衢足尘土，朱门多是非。",
            "秋风老莼鲈，扁舟何日归。"
        ],
        "notes": "",
        "id": "d6cf37b2ac91dd66130a55d905d89110"
    },
    {
        "author": "王观",
        "dynasty": "宋",
        "type": "诗",
        "rhythmic": "",
        "title": "九日石庄阻雨",
        "preface": "",
        "paragraphs": [
            "佳节不易至，故园胡未归。",
            "对雨坐长叹，中心如有违。",
            "登高望川陆，重阴蔽云霏。",
            "晚禾易生耳，豆落将为萁。",
            "农功既莫惜，孰云佳菊开。",
            "掇英泛美酒，已负邻翁期。"
        ],
        "notes": "",
        "id": "a938531171687135235c4a42e74d0a25"
    },
    {
        "author": "王观",
        "dynasty": "宋",
        "type": "诗",
        "rhythmic": "",
        "title": "九日狼山",
        "preface": "",
        "paragraphs": [
            "山盘水转小桥通，殿角峥嵘倚乱峰。",
            "世上自闻真法力，岩前无复白狼踪。",
            "蜃喷海气昏危塔，龙戏江声杂暮钟。",
            "为爱赞公房外月，解鞍求宿愿从容。"
        ],
        "notes": "",
        "id": "1bddc323ee9373168447eb09b34345c6"
    },
    {
        "author": "王观",
        "dynasty": "宋",
        "type": "诗",
        "rhythmic": "",
        "title": "九龙岩",
        "preface": "",
        "paragraphs": [
            "山寒蛰龙眠忽醒，黄衣九老岩下行。",
            "手持屈曲千岁藤，虑惊世人藏姓名。",
            "山前樵子折腰迎，九老相顾笑不停。",
            "摧天霹雳飞一声，举目惟见烟冥冥。",
            "开山老僧为余说，异事传闻忘岁月。",
            "至今山椒泉满地，赤白绕空中不竭。",
            "好分余泽入千家，免使辛勤夜蹋车。"
        ],
        "notes": "",
        "id": "eeeea528d304ac4d6ca7fd6638dd5a23"
    },
    {
        "author": "王观",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "思沾道湿黄梅雨，敢放宫恩石井冰。"
        ],
        "notes": "",
        "id": "c6ae52b7167b3de8e34cff8bf9341a8c"
    },
    {
        "author": "王观",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "炎威不到轩窗外，冷气常存枕簟中。"
        ],
        "notes": "",
        "id": "dfa260b096e1291fb429da0a18e3bcef"
    },
    {
        "author": "王观",
        "dynasty": "唐",
        "type": "诗",
        "rhythmic": "",
        "title": "早行",
        "preface": "",
        "paragraphs": [
            "鸡唱催人起，又生前去愁。",
            "路明残月在，山露宿云收。",
            "村店烟火动，渔家灯烛幽。",
            "趋名与趋利，行役几时休。"
        ],
        "notes": "",
        "id": "c3084e12246fa4155cc7d22cefccc9c7"
    }
]