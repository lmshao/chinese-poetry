[
    {
        "author": "王泠然",
        "dynasty": "唐",
        "type": "诗",
        "rhythmic": "",
        "title": "汴堤柳",
        "preface": "",
        "paragraphs": [
            "隋家天子忆扬州，厌坐深宫傍海游。",
            "穿地凿山开御路，鸣笳叠鼓泛清流。",
            "流从巩北分河口，直到淮南种官柳。",
            "功成力尽人旋亡，代谢年移树空有。",
            "当时彩女侍君王，绣帐旌门对柳行。",
            "青叶交垂连幔色，白花飞度染衣香。",
            "今日摧残何用道，数里曾无一枝好。",
            "驿骑征帆损更多，山精野魅藏应老。",
            "凉风八月露为霜，日夜孤舟入帝乡。",
            "河畔时时闻木落，客中无不泪沾裳。"
        ],
        "notes": "",
        "id": "052e5cf4673da8b14d6aecaba614cff9"
    },
    {
        "author": "王泠然",
        "dynasty": "唐",
        "type": "诗",
        "rhythmic": "",
        "title": "夜光篇",
        "preface": "",
        "paragraphs": [
            "游人夜到汝阳间，夜色冥蒙不解颜。",
            "谁家暗起寒山烧，因此明中得见山。",
            "山头山下须臾满，历险缘深无暂断。",
            "焦声散著群树鸣，炎气傍林一川暖。",
            "是时西北多海风，吹上连天光更雄。",
            "浊烟熏月黑，高艳𦶟云红。",
            "初谓炼丹仙灶里，还疑铸劒神谿中。",
            "划为飞电来照物，乍作流星并上空。",
            "西山无草光已灭，东顶荧荧犹未绝。",
            "沸汤空谷数道水，融盖阴崖几年雪。",
            "两京贫病若为居，四壁皆成凿照余。",
            "未得贵游同秉烛，唯将半影借披书。"
        ],
        "notes": "",
        "id": "d2eee8b4a626da9b09b23923e48311b6"
    },
    {
        "author": "王泠然",
        "dynasty": "唐",
        "type": "诗",
        "rhythmic": "",
        "title": "古木卧平沙",
        "preface": "",
        "paragraphs": [
            "古木卧平沙，摧残岁月赊。",
            "有根横水石，无叶拂烟霞。",
            "春至苔为叶，冬来雪作花。",
            "不逢星汉使，谁辨是灵槎。"
        ],
        "notes": "",
        "id": "a5a3c8ebc2b82ca4130cf2b3d9acd386"
    },
    {
        "author": "王泠然",
        "dynasty": "唐",
        "type": "诗",
        "rhythmic": "",
        "title": "淮南寄舍弟",
        "preface": "",
        "paragraphs": [
            "昔予从不调，经岁旅淮源。",
            "念尔长相失，何时返故园。",
            "寄书迷处所，分袂隔凉温。",
            "远道俱为客，他乡共在原。",
            "归情春伴雁，愁泣夜随猨。",
            "愧见高堂上，朝朝独倚门。"
        ],
        "notes": "",
        "id": "37dc57a12c9986f0bf827db33fbe2b68"
    },
    {
        "author": "王泠然",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "林狖欺童子，山精试老僧。",
            "陈兵劒阁山将动，饮马珠江水不流。",
            "官微思倚玉，文浅怯投珠。"
        ],
        "notes": "",
        "id": "5ecd35cc77d213984b9efff3b907fae0"
    }
]