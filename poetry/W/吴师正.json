[
    {
        "author": "吴师正",
        "dynasty": "宋",
        "type": "诗",
        "rhythmic": "",
        "title": "刘阮洞",
        "preface": "",
        "paragraphs": [
            "天台春煖兰若馨，海榴喷血黄鸟鸣。",
            "风晴雨霁洞天晓，画屏有路游人行。",
            "刘郎阮郎剡溪客，结伴穷幽绝人迹。",
            "洞口遥闻漱玉声，日有飘英点溪碧。",
            "扪萝涉水前攀缘，瞥见胜景层峦巓。",
            "夭桃瑶草蔓深谷，飞楼杰阁凌青烟。",
            "潭上金桥跨龙背，绰约双鸾饮潭水。",
            "初疑帝子别潇湘，珠珮珊珊移玉趾。",
            "环姿玮态踌躇久，熟视人间未尝有。",
            "罗幙深沈邀客留，胡麻为饭椒浆酒。",
            "问郎于此何当还，壶中景迥非尘寰。",
            "客惊遽返觅闾里，子孙虽在皆重玄。",
            "年华瞬息嗟浮世，往事分明如梦寐。",
            "相与回寻旧路非，乱山稠叠烟云蔽。",
            "我来蹑屐观遗踪，松阴坐久曾不逢。",
            "野僧相引下山宿，落霞斜日林梢红。"
        ],
        "notes": "",
        "id": "99e7f064ed8774ce8123dafe0711c9db"
    }
]