[
    {
        "author": "王易简",
        "dynasty": "宋",
        "type": "诗",
        "rhythmic": "",
        "title": "咏保母帖",
        "preface": "",
        "paragraphs": [
            "黄𨸂断刻得者谁，双松下殉方壶螭。",
            "其文记述保母李，云是大令之所为。",
            "点画安知尚年少，笔不可掣从儿时。",
            "当其翰墨托久计，异哉岁月如前期。",
            "为怜樵人巧收拾，岂无行道犹嗟咨。",
            "残砖裹送平原家，阅古众帖奚独遗。",
            "穷诹远引商是非，具眼落落多传疑。",
            "尘埃尺纸拂陈迹，闻君好事卷赠之。",
            "简编无端发汲冢，陵谷何年沈岘碑。",
            "坐中赏识本易厌，世外隠伏劳旁窥。",
            "骚人胜士一朝玩，孝子慈孙千古悲。",
            "君不见钟侯书法亦大奇，下穿墟墓求其师。"
        ],
        "notes": "",
        "id": "2db2049ee105afa2bb85b97d6b4ad828"
    },
    {
        "author": "王易简",
        "dynasty": "宋",
        "type": "诗",
        "rhythmic": "",
        "title": "九锁山十咏  其一",
        "preface": "",
        "paragraphs": [
            "萧洒殊庭西，玉室青孱颜。",
            "华阳隠邃道，元盖浮尘寰。",
            "𬘘𬘘天鼓鸣，烂烂岩屋斑。",
            "谁悬隔凡石，此已非人间。",
            "群仙本容物，为我开重关。"
        ],
        "notes": "",
        "id": "f625fdf6ad7d489b5ff0586c72f563ca"
    },
    {
        "author": "王易简",
        "dynasty": "宋",
        "type": "诗",
        "rhythmic": "",
        "title": "九锁山十咏  其二",
        "preface": "",
        "paragraphs": [
            "风烟谷口亭，岩穴神仙宅。",
            "迳回閟天光，云湿滴乳液。",
            "宝盖遥当空，篝火忽奇迹。",
            "不见茹芝人，残枰弃黑白。",
            "跻攀幸有逢，筋力何足惜。"
        ],
        "notes": "",
        "id": "c046d1c832201f7def4f137221243014"
    },
    {
        "author": "王易简",
        "dynasty": "宋",
        "type": "诗",
        "rhythmic": "",
        "title": "九锁山十咏  其三",
        "preface": "",
        "paragraphs": [
            "凤兮尔何来，翙翙鸣高岗。",
            "山风度玉箫，竹实丰糇粮。",
            "至今嶙峋石，如作毛羽翔。",
            "深溪阻造极，悬磴聊褰裳。",
            "踟蹰不忍下，树杪青天长。"
        ],
        "notes": "",
        "id": "0ea78eac2331569f28326a69fb9a5541"
    },
    {
        "author": "王易简",
        "dynasty": "宋",
        "type": "诗",
        "rhythmic": "",
        "title": "九锁山十咏  其四",
        "preface": "",
        "paragraphs": [
            "晴矼步清空，洞户抚巀嶭。",
            "何年出水龙，张口见齿舌。",
            "相传此得名，灵骨蜕如雪。",
            "岂其风霆化，诘曲余故穴。",
            "想当夜半归，九锁一时掣。"
        ],
        "notes": "",
        "id": "20e0f7f26e41dffe88a8725b77f7f6cc"
    },
    {
        "author": "王易简",
        "dynasty": "宋",
        "type": "诗",
        "rhythmic": "",
        "title": "九锁山十咏  其五",
        "preface": "",
        "paragraphs": [
            "绝壁中嵌空，秀石下插地。",
            "缅怀玉局仙，于此冠盖萃。",
            "云泉俨昨游，卉木遗古意。",
            "青山日迎客，何者传姓字。",
            "斯人千载名，揽胜乃余事。"
        ],
        "notes": "",
        "id": "474d0c63cde3e6323e547ce21ece7aa2"
    },
    {
        "author": "王易简",
        "dynasty": "宋",
        "type": "诗",
        "rhythmic": "",
        "title": "九锁山十咏  其六",
        "preface": "",
        "paragraphs": [
            "古来得道人，一往无留踪。",
            "胡为恋幽绝，努力抗祖龙。",
            "冠簪宛如刻，藓蔓不敢封。",
            "形化影未灭，石坚诚可通。",
            "灵仙去已遥，聊尔惊凡庸。"
        ],
        "notes": "",
        "id": "013bdcab0e39cfe27aea7542b33b1a7a"
    },
    {
        "author": "王易简",
        "dynasty": "宋",
        "type": "诗",
        "rhythmic": "",
        "title": "九锁山十咏  其七",
        "preface": "",
        "paragraphs": [
            "行云倏变灭，本作须臾期。",
            "山灵护清气，英英幻真姿。",
            "旧雨洗犹在，高风吹不移。",
            "触石有动意，出岫无还时。",
            "扶桑如可薪，炼此白玉芝。"
        ],
        "notes": "",
        "id": "d67513381e21c7d156b3ee13c6b559f9"
    },
    {
        "author": "王易简",
        "dynasty": "宋",
        "type": "诗",
        "rhythmic": "",
        "title": "九锁山十咏  其八",
        "preface": "",
        "paragraphs": [
            "岚阴四围合，涧水数折流。",
            "试手翻碧海，卷雨来青虬。",
            "静躁为人役，蓄泄同神谋。",
            "长歌亭上诗，飞仙不可留。",
            "倚栏天风寒，问信骑鲸游。"
        ],
        "notes": "",
        "id": "1fff9aae970477cba6e2b554c4fb7efd"
    },
    {
        "author": "王易简",
        "dynasty": "宋",
        "type": "诗",
        "rhythmic": "",
        "title": "九锁山十咏  其九",
        "preface": "",
        "paragraphs": [
            "天吴泣海枯，化石空山中。",
            "陵谷历千变，倒倚蓬莱风。",
            "铁壁立峭绝，縠波漾玲珑。",
            "前岩寄游屧，大巧藏神功。",
            "素屏三十丈，画手谁与同。"
        ],
        "notes": "",
        "id": "5b8e96eb52358aed92d0b5cd9e617e7a"
    },
    {
        "author": "王易简",
        "dynasty": "宋",
        "type": "诗",
        "rhythmic": "",
        "title": "九锁山十咏  其一〇",
        "preface": "",
        "paragraphs": [
            "泠泠珮行空，湛湛镜无滓。",
            "至洁漱岩骨，余润蒸石髓。",
            "山上真人居，鼎灶长不毁。",
            "犹闻洗药香，渐作落花水。",
            "临流且勿尝，清音濯幽耳。"
        ],
        "notes": "",
        "id": "de95993c4573c0ded5aa97476503ed37"
    },
    {
        "author": "王易简",
        "dynasty": "宋",
        "type": "诗",
        "rhythmic": "",
        "title": "题高房山夜山图",
        "preface": "",
        "paragraphs": [
            "高侯妙笔生夜光，李侯正倚斗牛旁。",
            "凄凉看尽吴山月，玉镜台前翠凤凰。"
        ],
        "notes": "",
        "id": "4b74c02c71a52e90dea81765f368e7ee"
    },
    {
        "author": "王易简",
        "dynasty": "宋",
        "type": "诗",
        "rhythmic": "",
        "title": "游宝林寺",
        "preface": "",
        "paragraphs": [
            "玄度存遗迹，玄英有旧诗。",
            "城中独高处，雪后最佳时。",
            "拂壁书行纪，逢僧问故祠。",
            "阑干频徙倚，不奈朔风吹。"
        ],
        "notes": "",
        "id": "cadff06f8d2a81ffe5ff03c195d5f694"
    },
    {
        "author": "王易简",
        "dynasty": "宋",
        "type": "诗",
        "rhythmic": "",
        "title": "题大像",
        "preface": "",
        "paragraphs": [
            "□□未生时，先有此石岩。",
            "一从下生已，□□□□□。",
            "初发混沌窍，吐尽龙宫函。",
            "嗟□□□□，巍坐当空嵌。",
            "按足大地动，□□□魔芟。",
            "丹青架楼阁，仅免苔藓缄。",
            "上方见顶相，下方仰裙衫。",
            "谁如福智人，独脱神鬼监。",
            "龛灯集烟燿，天花坠云衔。",
            "我行岂不遥，迫此十口馋。",
            "叩门觅津梁，忽臯大力帆。",
            "善哉此方俗，不解走巫咸。",
            "仰佛何拳拳，盥佛何掺掺。",
            "灵石兆三生，神感浃至诚。",
            "我出唁佛语，谁能知圣凡。"
        ],
        "notes": "",
        "id": "14629650c186a90379bafbb937fc156f"
    },
    {
        "author": "王易简",
        "dynasty": "唐",
        "type": "诗",
        "rhythmic": "",
        "title": "官左拾遗归隐作",
        "preface": "",
        "paragraphs": [
            "汨没朝班媿不才，谁能低折向尘埃。",
            "青山得去且归去，官职有来还自来。"
        ],
        "notes": "",
        "id": "da74a8e4dc1d285e55d29581bee4584a"
    },
    {
        "author": "王易简",
        "dynasty": "宋",
        "type": "词",
        "rhythmic": "天香",
        "title": "",
        "preface": "",
        "paragraphs": [
            "烟峤收痕，云沙拥沫，孤槎万里春聚。",
            "蜡杵冰尘，水研花片，带得海山风露。",
            "纤痕透晓，银镂小、初浮一缕。",
            "重剪纱窗暗烛，深垂绣帘微雨。",
            "馀馨恼人最苦。",
            "染罗衣、少年情绪。",
            "谩省佩珠曾解，蕙羞兰妒。",
            "好是芳钿翠妩。",
            "恨素被浓薰梦无据。",
            "待剪秋云，殷勤寄与。"
        ],
        "notes": "",
        "id": "f0b6e67a725870c87742f7831b0bd5e1"
    },
    {
        "author": "王易简",
        "dynasty": "宋",
        "type": "词",
        "rhythmic": "庆宫春・高阳台",
        "title": "",
        "preface": "",
        "paragraphs": [
            "庭草春迟，汀苹香老，数声珮悄苍玉。",
            "年晚江空，天寒日暮，壮怀聊寄幽独。",
            "倦游多感，更西北、高楼送目。",
            "佳人不见，慷慨悲歌，夕阳乔木。",
            "紫霞洞窅云深，袅袅馀香，凤箫谁续。",
            "桃花赋在，竹枝词远，此恨年年相触。",
            "翠笺芳字，谩重省、当时顾曲。",
            "因君凝伫，依约吴山，半痕蛾绿。"
        ],
        "notes": "",
        "id": "f9d2d329c82db8f222638d1c015351e8"
    },
    {
        "author": "王易简",
        "dynasty": "宋",
        "type": "词",
        "rhythmic": "摸鱼儿",
        "title": "",
        "preface": "",
        "paragraphs": [
            "怪鲛宫、水晶帘卷，冰痕初断香缕。",
            "澄波荡桨人初到，三十六陂烟雨。",
            "春又去。",
            "伴点点荷钱，隐约吴中路。",
            "相思日暮。",
            "恨洛浦娉婷，芳钿翠剪，奁影照凄楚。",
            "功名梦，消得西风一度。",
            "高人今在何许。",
            "鲈香菰冷斜阳里，多少天涯意绪。",
            "谁记取。",
            "但枯豉红盐，溜玉凝秋箸。",
            "尊前起舞。",
            "算唯有渊明，黄花岁晚，此兴共千古。"
        ],
        "notes": "",
        "id": "1e51b521bfa52fb9f5f1b512794b39ba"
    },
    {
        "author": "王易简",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "翠裳微护冰肌，夜深暗泣瑶台露。",
            "芳容淡泞，风神萧散，凌波晚步。",
            "西子残妆，环儿初起，未须匀注。",
            "看明珰素袜，相逢憔悴，当应被、西风误。",
            "十里云愁雪妒。",
            "抱凄凉、盼娇无语。",
            "当时姐妹，朱颜楼褪酒，红衣按舞。",
            "别浦重寻，旧盟唯有，一行鸥鹭。",
            "伴玉颜月晓，盈盈冷艳，洗人间暑。"
        ],
        "notes": "",
        "id": "e739853c145a32b84772c44459d4e960"
    },
    {
        "author": "王易简",
        "dynasty": "宋",
        "type": "词",
        "rhythmic": "酹江月・念奴娇",
        "title": "",
        "preface": "",
        "paragraphs": [
            "暗帘吹雨，怪西风梧井，凄凉何早。",
            "一寸柔情千万缕，临镜霜痕惊老。",
            "雁影关山，蛩声院宇，做就新怀抱。",
            "湘皋遗佩，故人空寄瑶草。",
            "已是摇落堪悲，飘零多感，那更长安道。",
            "衰草寒芜吟未尽，无那平烟残照。",
            "千古闲愁，百年往事，不了黄花笑。",
            "渔樵深处，满庭红叶休扫。"
        ],
        "notes": "",
        "id": "cb53091d469593d099523a3e0e1a3492"
    },
    {
        "author": "王易简",
        "dynasty": "宋",
        "type": "词",
        "rhythmic": "齐天乐",
        "title": "",
        "preface": "",
        "paragraphs": [
            "翠云深锁齐姬恨，纤柯暗翻冰羽。",
            "锦瑟重调，绡衣乍著，聊饮人间风露。",
            "相逢甚处。",
            "记槐影初凉，柳阴新雨。",
            "听尽残声，为谁惊起又飞去。",
            "商量秋信最早。",
            "晚来吟未彻，却是凄楚。",
            "断韵还连，馀悲似咽，欲和愁边佳句。",
            "幽期谁语。",
            "怕寒叶凋零，蜕痕尘土。",
            "古木斜晖，向人怀抱苦。"
        ],
        "notes": "",
        "id": "8c0611c5b7821d8e88ab52dc889c0302"
    },
    {
        "author": "王易简",
        "dynasty": "宋",
        "type": "词",
        "rhythmic": "齐天乐",
        "title": "",
        "preface": "",
        "paragraphs": [
            "宫烟晓散春如雾。",
            "参差护晴窗户。",
            "柳色初分，饧香未冷，正是清明百五。",
            "临流笑语。",
            "映十二阑干，翠嚬红妒。",
            "短帽轻鞍，倦游曾遍断桥路。",
            "东风为谁媚妩。",
            "岁华顿感慨，双鬓何许。",
            "前度刘郎，三生杜牧，赢得征衫尘土。",
            "心期暗数。",
            "总寂寞当年，酒筹花谱。",
            "付与春愁，小楼今夜雨。"
        ],
        "notes": "",
        "id": "07aba6822c45ea972f71e747aaac8dc3"
    }
]