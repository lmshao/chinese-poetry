[
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "鸿鹄诗",
        "preface": "",
        "paragraphs": [
            "鸿鹄慕稲粱，日夜疑罝罘。",
            "蜻蛉善蜚翔，不为食饮留。",
            "胶丝竹竿杪，童子与我仇。",
            "出处或类此，明明君子羞。",
            "近世喜高论，罔知道沉浮。",
            "朵颐非吉人，赴海岂善谋。",
            "万事固有理，彼哉宁易求。",
            "爱子智虑明，吾言非暗投。"
        ],
        "notes": "",
        "id": "ba510b1bf5faaac84cf807dea7467aaf"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "常州寄吕进之五言一首",
        "preface": "",
        "paragraphs": [
            "峨峨霍邱上，可以望九州。",
            "衮衮蔡河底，日夜无停留。",
            "子与山水近，官冗亦少休。",
            "登高望我居，寄书托东舟。",
            "非唯慰我思，亦以解子忧。",
            "我欲问子讯，冰泥塞邗沟。",
            "又欲识子处，东山岂高邱。",
            "惜哉所处异，会合宁易求。",
            "何时春风来，从我繁台游。"
        ],
        "notes": "",
        "id": "8bdbfcc423d130273122b88add777682"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "游集禧中元东轩分题得东字",
        "preface": "",
        "paragraphs": [
            "策马从仙子，探春游帝宫。",
            "爱此高尚志，开轩池水东。",
            "鸭绿漾残日，树碧留清风。",
            "生我潇洒思，超然尘世中。"
        ],
        "notes": "",
        "id": "87d56280898d0649ddf2ef3709a4c9b3"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "昔日",
        "preface": "",
        "paragraphs": [
            "昔日登名级，天街是胜游。",
            "昔日初得志，潘鬓未惊秋。",
            "逸驭乘风远，迁莺出谷幽。",
            "琼林颁宴处，楼殿彩云浮。"
        ],
        "notes": "",
        "id": "c8c98aa3d466a0bfdfeaf2c75383f536"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "丙寅九月二十日同蒋颖叔从长干雨中登高座寺诗",
        "preface": "",
        "paragraphs": [
            "弭节萧帝寺，驱车成子冈。",
            "莽卉翳涂泥，霖雨沾衣裳。",
            "跻攀逾百寻，险滑步寸量。",
            "生公不可见，雨花空此堂。",
            "当时听说法，神鬼久已藏。",
            "烟云渺无穷，凄风来我旁。",
            "山川万邑屋，所见未毫芒。",
            "驾言吾将归，重劳徒御将。",
            "迟明羲与和，宇宙观暄晹。",
            "安行凌太虚，旷朗观八荒。"
        ],
        "notes": "",
        "id": "46f07ff7991740bff53b2692b0ed2a1f"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "送别范希声",
        "preface": "",
        "paragraphs": [
            "驿吏闯晓鼓，仆夫乐晨征。",
            "叙别何草草，君今千里行。",
            "捧檄近京国，拜亲还洛城。",
            "层峦望太行，慷慨无俗情。",
            "嗟我寔僚友，追攀劳至诚。",
            "赠言岂无意，爱子智虑明。",
            "抱才太华高，视利鸿毛轻。",
            "世路有夷险，君行常直清。",
            "朝廷正博采，幕府讵久撄。",
            "少别勉自爱，他年看名卿。"
        ],
        "notes": "",
        "id": "812fee629cc8abb946d173bb1318e7c3"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "曲院输麦二十二韵呈开父",
        "preface": "",
        "paragraphs": [
            "自讼愚且鄙，平生事辞翰。",
            "为文谢超卓，得禄未盈寸。",
            "一官走穷僻，百事真黾勉。",
            "昨者得州帖，输租被公选。",
            "曲舍只容膝，侍立如牛喘。",
            "逢逢鼓咽耳，漠漠尘翳眼。",
            "微风六月息，烈日四簷短。",
            "一座洒腥雨，万夫挥午汗。",
            "斗升烦较量，朱墨谩勾窜。",
            "岂惟畏刑书，农事宁可缓。",
            "頼有葛衣翁，志趣颇高简。",
            "爱民一心劳，慰我百忧遣。",
            "谁人坐华堂，玉簟罗婉娈。",
            "清樽近美竹，冰纨依素扇。",
            "贤愚定劳逸，贵贱天所绾。",
            "赋分乃自然，何须慕华弁。",
            "况予山野姿，夙尚本萧散。",
            "萦纒正自取，有类蚕作蠒。",
            "得桷未知渐，盈庭巳占艮。",
            "怳怪旧学凋，冥羞素期舛。",
            "便当谢官长，趋墀来敛板。",
            "才谫又不力，引去非宜款。"
        ],
        "notes": "",
        "id": "67ad800c8b0a25c78a7167017ed097dd"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "酒罩",
        "preface": "",
        "paragraphs": [
            "妙绝因心匠，华堂此集英。",
            "轻尘避绿蚁，密影占香琼。",
            "醉有陶彭泽，狂如阮步兵。",
            "瓮头篱菊下，弃掷任纵横。"
        ],
        "notes": "",
        "id": "8ce47dc5a738dd0ef5678373c472bc6e"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "捧香人",
        "preface": "",
        "paragraphs": [
            "绮席延佳士，香来似有情。",
            "当年漫拱默，终日费携擎。",
            "偶以朱蓝僣，还因刻画成。",
            "犹胜海上客，逐臭了平生。"
        ],
        "notes": "",
        "id": "1ba5ca6606fda50c99926f26e1f6bc71"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "赠道光法师",
        "preface": "",
        "paragraphs": [
            "闻名非一日，许见便忘年。",
            "宴坐得真际，与游无俗缘。",
            "杖藜寻古刹，洗钵试幽泉。",
            "稍寄钟山约，临风但慨然。"
        ],
        "notes": "",
        "id": "bf2b262ad6f84b8fe8a86041077c940a"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "为爱",
        "preface": "",
        "paragraphs": [
            "为爱诗家景，分题昼幕褰。",
            "寒生洞庭石，翠滴华峰莲。",
            "刷羽天门过，潜鳞海窟眠。",
            "未饶元白辈，争购百金传。"
        ],
        "notes": "",
        "id": "35c04e1e724d086837c300ec78b75855"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "中父礼院学士挽词",
        "preface": "",
        "paragraphs": [
            "汉殿曾亲册，收科咫尺间。",
            "文成疾翻水，学富似登山。",
            "夷路方腾驾，重泉忽掩关。",
            "乡人洒涙送，犹想去车还。"
        ],
        "notes": "",
        "id": "9bf9bfca08ba8840748ab31a1f58b357"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "王夫人挽词二首  其一",
        "preface": "",
        "paragraphs": [
            "僊去还缑岭，丧行指洛川。",
            "松楸闲故垅，笳鼓咽新阡。",
            "制诏隆名定，铭诗具美传。",
            "王宫尽恩旧，雨泣望云𫐌。"
        ],
        "notes": "",
        "id": "580b77321caac4c853493fe0e2120f75"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "王夫人挽词二首  其二",
        "preface": "",
        "paragraphs": [
            "启国恩章称，颁恩典册徽。",
            "都人瞻卤簿，王子泣缞衣。",
            "落日随丹旐，悲风引素帏。",
            "西城供祖奠，惆怅昔游非。"
        ],
        "notes": "",
        "id": "3b9a8eb24e414acbf2b8fbdc5095853f"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "赠别君重安抚太尉",
        "preface": "",
        "paragraphs": [
            "箫鼓纷纷倒酒樽，贤侯于此驻高轩。",
            "平明受诏辞龙阙，睿圣分忧在雁门。",
            "种落望尘迎汉使，吏民填道看王孙。",
            "一瞻车马人皆乐，宁识安边策略存。"
        ],
        "notes": "",
        "id": "4f16e51658b421aa975747ae7c159a7c"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "宿直二首  其一",
        "preface": "",
        "paragraphs": [
            "天上春风水外寒，瑠璃瓦湿月团团。",
            "千门纳钥尘飞远，一夕联文火禁寛。",
            "人想柝声来睥睨，鸟惊花影堕栏干。",
            "少陵老去唯便静，此地优容欲报难。"
        ],
        "notes": "",
        "id": "381e0c562e71c761abe932d4b08e7466"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "宿直二首  其二",
        "preface": "",
        "paragraphs": [
            "烛泪漼漼罢赋诗，幅巾乘兴步东西。",
            "银河逼夜光芒堕，玉宇参天次第迷。",
            "稍梦荆江三里鹄，忽惊汉殿五时鸡。",
            "平生出处无心较，亦似庄周万物齐。"
        ],
        "notes": "",
        "id": "96ec8fb38e87554321af70aed357c10c"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "题灵壁兰皋张氏园亭",
        "preface": "",
        "paragraphs": [
            "池塘脉脉春泉动，亭馆阴阴夏木凉。",
            "砌叶乱风摇月色，簷枝留雪宿年芳。",
            "四时气象谁长见，一夜追游我太忙。",
            "从此与君携酒后，梦魂应不隔沧浪。"
        ],
        "notes": "",
        "id": "c62b9c5de1310fb453281337c593e3e5"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "次韵徽之学士马上口占",
        "preface": "",
        "paragraphs": [
            "料峭风来午漏迟，壁门䡾䡾敞轻支。",
            "侵寻出谷春莺啭，约略营巢社燕期。",
            "隐几稍同南郭嗒，滥巾未望北山移。",
            "值君佳句吟哦久，等是官曹得暇时。"
        ],
        "notes": "",
        "id": "baac4bc55a0521972938e0ad5ac0b313"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "游齐山",
        "preface": "",
        "paragraphs": [
            "曾随嘉客在层峦，秋色阴晴一望间。",
            "洞外暂乘云缥缈，林端时露水湾环。",
            "维舟暇日来寻胜，经世高才却爱闲。",
            "闻说使君歌舞去，盛游应不减东山。"
        ],
        "notes": "",
        "id": "a98edc3817699081679ded7525aa9604"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "琼林苑赐燕饯别留守太尉辄继元韵",
        "preface": "",
        "paragraphs": [
            "名德从来重四夷，朝廷今日见官仪。",
            "陪祠自冠三公位，分陜犹为百辟师。",
            "金谷望尘多眷旧，琼林赐饯尽丞疑。",
            "都人喜看旗旄美，宁识勋庸在鼎彛。"
        ],
        "notes": "",
        "id": "26b7a3d276b1eb152341f2ee588dc873"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "次韵仆射相公侍燕集英长句  其一",
        "preface": "",
        "paragraphs": [
            "天授嘉符帝祖宫，仙枝产秀福来崇。",
            "金茎对峙灵根固，云朵交升圣泽通。",
            "法驾留观知锡羡，从臣称庆未辞穷。",
            "诗人只解歌行苇，宁识君王造化功。"
        ],
        "notes": "",
        "id": "7637eef8bfc3ddfb1b0408224bcd42d4"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "次韵仆射相公侍燕集英长句  其二",
        "preface": "",
        "paragraphs": [
            "御沼环流瑞景长，集英宫殿紫宸旁。",
            "香随银漏留春色，花压琼筵鬬日光。",
            "仙乐缓调瞻凤扆，天人高拱对龙章。",
            "皇家多庆千官喜，万岁声中献一觞。"
        ],
        "notes": "",
        "id": "727eca62195f8e70c2a8f66ebab8b65d"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "春日即席有题",
        "preface": "",
        "paragraphs": [
            "早是天涯多病客，可堪春末少年时。",
            "风流任使花王笑，懽乐除非酒伯知。",
            "荆岫定为郊社器，渭川终作帝王师。",
            "琅玕未实烟空老，不恨年来紫凤饥。"
        ],
        "notes": "",
        "id": "a6b8306d9b57fdb1f62810c54386d20f"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "七言一章赠别吴兴太守中父学士兄",
        "preface": "",
        "paragraphs": [
            "蓬山仙子任天真，乞领南麾奏疏频。",
            "金鏁阙边辞黼座，水晶宫里得朱轮。",
            "公庭事简烦丞掾，斋阁诗多泣鬼神。",
            "莫为行春恋苕霅，銮坡挥笔待词臣。"
        ],
        "notes": "",
        "id": "bb7da633861883d2dbf6596a1664162e"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "送卢大雅赴阙",
        "preface": "",
        "paragraphs": [
            "箫鼓纷纷载酒醪，送行汾水觉秋高。",
            "吏民遮道瞻思切，车马还朝气势豪。",
            "圣主询谟忘旰昃，明庭收选尽英髦。",
            "看君才业何人似，哿矣趋荣勿告劳。"
        ],
        "notes": "",
        "id": "24bbbcccaea7b0689c748cef5de33971"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "送吕陶赴阙",
        "preface": "",
        "paragraphs": [
            "赋比相如已绝伦，即论才识又名臣。",
            "致身可但诸公右，发策宜为上国珍。",
            "今日朝廷思谠直，一时贤俊待经纶。",
            "行看致主唐虞术，与笑淄川曲学人。"
        ],
        "notes": "",
        "id": "622c2fa3f36fa745fcc3af69f511b882"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "送子玉赴阙",
        "preface": "",
        "paragraphs": [
            "寂寞扬雄与世疏，頼逢佳友慰穷居。",
            "深沉智虑三冬学，磊落胸怀万卷书。",
            "自古贤豪今日盛，看君才调几人如。",
            "还朝好作登瀛客，闻说元臣荐子虚。"
        ],
        "notes": "",
        "id": "791ee0927f7d638472c0a0a1a19a2144"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "和踏青",
        "preface": "",
        "paragraphs": [
            "踏青争惜赏春葩，尽日无辞到月华。",
            "金谷正宜开锦帐，曲江翻想映毡车。",
            "侠卿酝藉歌飞雪，游女娉婷脸夺花。",
            "更咏汉宫传蜡烛，青烟散入五侯家。"
        ],
        "notes": "",
        "id": "c97a2cf8cd682968621a06ce09ab0510"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "清明日赐宴琼林苑奉酬宫使太师相公",
        "preface": "",
        "paragraphs": [
            "清明春律十分回，草色连云花尽开。",
            "禁籞幸随诸彦入，安车仍赐上师陪。",
            "百壶未许都门饯，九奏先从帝所来。",
            "鱼钥恩留方锡劝，柳边迟日莫相催。"
        ],
        "notes": "",
        "id": "bebcfc3aa25f71e40a475fa2c3d29752"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "送吴殿中知景陵",
        "preface": "",
        "paragraphs": [
            "柘上论功使节临，奏书倾动士人林。",
            "沙墀通籍沾新宠，泽国鸣弦试好音。",
            "郭畔黄芦宜日晚，水边红橘与秋深。",
            "君才八九吞云梦，应笑离騒向此吟。"
        ],
        "notes": "",
        "id": "5cb600499b7deaccc1370cf536cb9ea0"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "赠无为张居士",
        "preface": "",
        "paragraphs": [
            "余学无为无所成，每闻风论便神清。",
            "乡人来问真如理，居士能忘物我情。",
            "胜业久应三界护，妙言非止百金轻。",
            "世途多少冥行客，好与分明说化城。"
        ],
        "notes": "",
        "id": "8ac7e5af70278bb22e0ead5cbc319578"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "过王整状元墓寄薛唐卿郎中",
        "preface": "",
        "paragraphs": [
            "始任监州便殒身，我来临奠重悲君。",
            "一名曾冠千人榜，三尺翻如百姓坟。",
            "古木带风号晚照，野花和雨泣秋云。",
            "贤侯若为刊碑碣，乞取东床内翰文。"
        ],
        "notes": "",
        "id": "80987933eaba47dbb72fddbabe71bf11"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "恭和御制上元观灯",
        "preface": "",
        "paragraphs": [
            "銮舆清晓出瑶台，羽卫瞻迎扇影开。",
            "凤阙张灯天上坐，鸡林献曲海边来。",
            "修文可笑秦无策，能赋休夸楚有才。",
            "星汉末斜钧乐阕，君王宣示万年杯。"
        ],
        "notes": "",
        "id": "608b53c5f6b6d1859cd5416f5830ef3a"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "谨赋五言一章赠别致政太师",
        "preface": "",
        "paragraphs": [
            "封国营邱近，行胪洛水浑。",
            "位齐师尚父，名重相公孙。",
            "勋业归宗祏，威声寄塞垣。",
            "安居今日老，魏阙此心存。",
            "祖燕临华省，赓歌屈至尊。",
            "里门多喜色，云汉在瑶琨。"
        ],
        "notes": "",
        "id": "8898809f563b519a47617c2bd5c24139"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "奉和留守太尉赐燕玉津园",
        "preface": "",
        "paragraphs": [
            "将相仪刑久，师儒典册新。",
            "乘车朝魏阙，铭鼎颂舆人。",
            "高会开名苑，多懽浃辅臣。",
            "僊葩分巨丽，宸藻赐全醇。",
            "自昔修天爵，平时秉国钧。",
            "谁如始终遇，奕叶荷君仁。"
        ],
        "notes": "",
        "id": "683657ccb3e9080c57540977899c109a"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "上王端明生日",
        "preface": "",
        "paragraphs": [
            "梦帝资良辅，生申恊圣期。",
            "妙龄谈国体，初筮得家规。",
            "侃侃当官色，循循待士辞。",
            "法冠曾触佞，諌纸讵容私。",
            "外历蕃宣久，归参待从宜。",
            "政声虽召杜，学术本皋夔。",
            "业履今安匹，贤劳上所知。",
            "都畿重尹正，延阁旧论思。",
            "治出诸公右，经为大帝师。",
            "三边更惠爱，一体系安危。",
            "羌虏跳西夏，朝家念北陲。",
            "秘庭还旧秩，左辖正新仪。",
            "暂屈并门重，其苏晋国饥。",
            "指麾柔旅拒，谈笑妥惸嫠。",
            "邺邑祠河急，荆州祷雨迟。",
            "怒波回潬碛，旱种变京坻。",
            "道与千龄遇，身将百禄随。",
            "民瞻方有裕，天宠盖无疑。",
            "俊乂思皇日，钦明乐胥时。",
            "缁衣如宠庆，愿续武公诗。"
        ],
        "notes": "",
        "id": "818e5f0819c6203ffee6e3da979b27c3"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "梦长",
        "preface": "",
        "paragraphs": [
            "梦长随永漏，吟苦杂疏钟。",
            "动盖荷风劲，沾裳菊露浓。"
        ],
        "notes": "",
        "id": "4c6ed2bc00a46c89178f665c1458997c"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "寄君重安抚太尉",
        "preface": "",
        "paragraphs": [
            "三伏重冰上五台，葡萄生摘荐新醅。",
            "雁门太守佳公子，应喜王孙拥节来。"
        ],
        "notes": "",
        "id": "441c13283508aeb2ccd16bab13c212c5"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "春日感怀",
        "preface": "",
        "paragraphs": [
            "柳亭暮霭笼金眼，茶岭寒轻卓翠旗。",
            "春色正浓人未老，掷觞飞笔好追随。"
        ],
        "notes": "",
        "id": "96e6362f297f3484145184fd255cafee"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "清明日赐宴琼林苑奉酬宫使太师相公  其一",
        "preface": "",
        "paragraphs": [
            "几年留滞起边愁，只忆家园烂熳游。",
            "今日西来更愁索，却令人意忆并州。"
        ],
        "notes": "",
        "id": "7834b261b3133be280a832f431681c5e"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "清明日赐宴琼林苑奉酬宫使太师相公  其二",
        "preface": "",
        "paragraphs": [
            "戎鼙声里冷云秋，投老难堪此段愁。",
            "说似旁人都不管，待凴书劄到并州。"
        ],
        "notes": "",
        "id": "9f9d45dd460891c47d048dc904e6576d"
    },
    {
        "author": "王安礼",
        "dynasty": "宋",
        "type": "诗",
        "rhythmic": "",
        "title": "清明日赐宴琼林苑奉酬宫使太师相公  其三",
        "preface": "",
        "paragraphs": [
            "月墀绣屐想无踪，庭户新凉绿簟空。",
            "寄语金泥旧裙衩，莫教放尽石榴红。"
        ],
        "notes": "",
        "id": "de3e646c85a16103e35ee8628a889953"
    }
]