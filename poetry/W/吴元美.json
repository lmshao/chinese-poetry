[
    {
        "author": "吴元美",
        "dynasty": "宋",
        "type": "诗",
        "rhythmic": "",
        "title": "濯缨石",
        "preface": "",
        "paragraphs": [
            "杖履叨从五马行，山翁醉舞乐升平。",
            "昨朝台上观垂钓，今夕江边伴濯缨。",
            "瘴水东流头半白，仙山南望眼双明。",
            "他时诵得使君句，绝似寒潭彻底清。"
        ],
        "notes": "",
        "id": "4264e51be7eb9acc59fdb32dfd30fabd"
    },
    {
        "author": "吴元美",
        "dynasty": "宋",
        "type": "诗",
        "rhythmic": "",
        "title": "都峤山",
        "preface": "",
        "paragraphs": [
            "群峦环翠绣江隈，八叠中峰洞府开。",
            "剑戟香炉空际列，马鞍兜子上方排。",
            "烟笼丹灶鳌擎稳，云盖仙人鹤驾来。",
            "观此宝玄真胜境，何须航海觅蓬莱。"
        ],
        "notes": "",
        "id": "0b570875a81f6fa2328419e00b4aa5a4"
    }
]