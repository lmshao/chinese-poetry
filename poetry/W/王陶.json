[
    {
        "author": "王陶",
        "dynasty": "宋",
        "type": "诗",
        "rhythmic": "",
        "title": "游碧落洞",
        "preface": "",
        "paragraphs": [
            "寻幽碧落外，此境真洞天。",
            "乳窦穿碧涧，葆树蒙塞烟。",
            "迹与氛𡏖绝，身亡名利缠。",
            "日暮嬾回首，迟拍洪崖肩。"
        ],
        "notes": "",
        "id": "a2ad581e1cb01889cf307e38435e18c0"
    },
    {
        "author": "王陶",
        "dynasty": "宋",
        "type": "诗",
        "rhythmic": "",
        "title": "相公行",
        "preface": "",
        "paragraphs": [
            "已枯断竹钧私被，既没贤公帝念深。",
            "仆木偃禾如不起，至今谁识大忠心。"
        ],
        "notes": "",
        "id": "131091a3239a77036a9f063f83281a76"
    },
    {
        "author": "王陶",
        "dynasty": "宋",
        "type": "诗",
        "rhythmic": "",
        "title": "异服",
        "preface": "",
        "paragraphs": [
            "辛有叹被髪，赵灵喜胡服。",
            "遂成陆浑戎，终有沙丘辱。",
            "用夷反变夏，亡礼以从俗。",
            "先王仁义术，讵用此求福。",
            "齐桓九合功，不以兵车毂。",
            "仲尼叹微管，几为左衽属。",
            "尔来豪侠儿，往往异装束。",
            "耀武何必然，御戎有前躅。",
            "余敢告司关，异服宜禁肃。"
        ],
        "notes": "",
        "id": "4a2bfff024c9d84bcd77967fe953b5bc"
    },
    {
        "author": "王陶",
        "dynasty": "宋",
        "type": "诗",
        "rhythmic": "",
        "title": "有窦复者世居镇戎能道边事",
        "preface": "",
        "paragraphs": [
            "君不见镇戎德顺弓箭手，耕种官田自防守。",
            "相团置堡御蕃军，下视贼庭殊不有。",
            "杀羊取骨燃艾炙，试卜赋兵知拾寇。",
            "都校招呼入堡居，堡外重围百里余。",
            "墙低城小不难破，贼箭如棚城上过。",
            "堡中不及数十人，且斗且骂且欣欣。",
            "登陴斫门谓平取，应弦死伤已无数。",
            "窗间定箭射酋豪，一箭已闻哭声举。",
            "争将锦囊裹贼尸，鸣金收众唯恐迟。",
            "不唯城堡依然固，吾众不伤毫与厘。",
            "自从干戈动四鄙，覆军杀将曾无耻。",
            "朝廷未省遗边功，何事此勋不闻记。",
            "安得天兵百万众，尽如此辈坚且勇。"
        ],
        "notes": "",
        "id": "27f832f218e5d7262bb91184acc2fef6"
    },
    {
        "author": "王陶",
        "dynasty": "宋",
        "type": "诗",
        "rhythmic": "",
        "title": "明智寺",
        "preface": "",
        "paragraphs": [
            "邃壑重峦十里过，天围佛境隐岩阿。",
            "傥来功业忘情久，暂到山林结意多。"
        ],
        "notes": "",
        "id": "e92bae341583dab2c67bf669d565281b"
    },
    {
        "author": "王陶",
        "dynasty": "宋",
        "type": "诗",
        "rhythmic": "",
        "title": "佛光寺",
        "preface": "",
        "paragraphs": [
            "五台山上白云浮，云散台高境自幽。",
            "历代珠幡悬法界，累朝金刹列峰头。",
            "风雷激烈龙池夜，草木凄凉雁塞秋。",
            "世路忙忙名利客，尘机到此尽应休。"
        ],
        "notes": "",
        "id": "4be8ddad0af5b55640f8b53ac9ed72e5"
    }
]