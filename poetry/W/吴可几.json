[
    {
        "author": "吴可几",
        "dynasty": "宋",
        "type": "诗",
        "rhythmic": "",
        "title": "和孔司封题蓬莱阁",
        "preface": "",
        "paragraphs": [
            "皇唐旧相元才子，曾作蕃宣式燕遨。",
            "郛郭上当星纪分，轩甍全压阆风高。",
            "宾僚会集簪裾盛，衙队周环鼓吹豪。",
            "不出公庭得仙馆，岂同徐福绝云涛。"
        ],
        "notes": "",
        "id": "39d456626c1ce06cafe66d6209e3d186"
    },
    {
        "author": "吴可几",
        "dynasty": "宋",
        "type": "诗",
        "rhythmic": "",
        "title": "题叠石山院僧壁",
        "preface": "",
        "paragraphs": [
            "缁客幽栖常苦吟，水边松下静愔愔。",
            "有时一室焚香坐，不以诗情废道心。"
        ],
        "notes": "",
        "id": "4620949b6f39daeb9c64f335c0d37725"
    },
    {
        "author": "吴可几",
        "dynasty": "宋",
        "type": "诗",
        "rhythmic": "",
        "title": "钓台",
        "preface": "",
        "paragraphs": [
            "君王取天下，有人将甲兵。",
            "君王得天下，有人相升平。",
            "我欲介其间，区区安取成。",
            "莫若归养高，高卧嵓之扃。",
            "直使万乘意，慕仰非鸿冥。",
            "身虽隠渔钓，心岂忘朝廷。",
            "常虑天下定，君王志骄盈。",
            "群臣习见闻，力谏不尔听。",
            "不有不臣者，不足回其清。",
            "商山四老人，用是定西京。",
            "潜希绝世躅，万一助皇明。",
            "年当建武日，上下咸清宁。",
            "所怀忆不陈，终焉为客星。",
            "如何逸民传，乃有狂奴名。"
        ],
        "notes": "",
        "id": "c93b614e5e31457d633d84454e7b8db7"
    }
]