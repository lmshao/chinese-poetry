[
    {
        "author": "王𬤇",
        "dynasty": "唐",
        "type": "诗",
        "rhythmic": "",
        "title": "相和歌辞 长信怨",
        "preface": "",
        "paragraphs": [
            "飞燕倚身轻，争人巧笑名。",
            "生君弃妾意，增妾怨君情。",
            "日落昭阳殿，秋来长信城。",
            "寥寥金殿里，歌吹夜无声。"
        ],
        "notes": "",
        "id": "683c5a578304411edd2e97034e7f34a1"
    },
    {
        "author": "王𬤇",
        "dynasty": "唐",
        "type": "诗",
        "rhythmic": "",
        "title": "后庭怨",
        "preface": "",
        "paragraphs": [
            "君不见红闺少女端正时，夭夭桃李仙容姿。",
            "幸得君王怜巧笑，披香殿里荐蛾眉。",
            "蛾眉双双人共进，常恐妾身从此摈。",
            "甄妃为妬出层宫，班女因猜下长信。",
            "长信宫门闭不开，昭阳歌吹风送来。",
            "梦中魂魄犹言是，觉后精神尚未回。",
            "念君娇爱无终始，使妾长啼后庭里。",
            "独立每看斜日尽，孤眠直至残灯死。",
            "秋日闻虫翡翠帘，春晴照面鸳鸯水。",
            "红颜旧来花不胜，白发如今雪相似。",
            "传闻纨扇恩未歇，预想蛾眉上初月。",
            "如君贵伪不贵真，还同弃妾逐新人。",
            "借问南山松叶意，何如北砌槿花新。"
        ],
        "notes": "",
        "id": "4a34e40bddf206d2985cb84c80591122"
    },
    {
        "author": "王𬤇",
        "dynasty": "唐",
        "type": "诗",
        "rhythmic": "",
        "title": "夜坐看搊筝",
        "preface": "",
        "paragraphs": [
            "调筝夜坐灯光里，却挂罗帷露纤指。",
            "朱弦一一声不同，玉柱连连影相似。",
            "不知何处学新声？曲曲弹来未覩名。",
            "应是石家金谷里，流传未满洛阳城。"
        ],
        "notes": "",
        "id": "5c6f50f38ded9f903aa37cd4421d796a"
    },
    {
        "author": "王𬤇",
        "dynasty": "唐",
        "type": "诗",
        "rhythmic": "",
        "title": "长信怨",
        "preface": "",
        "paragraphs": [
            "飞燕倚身轻，争人巧笑名。",
            "生君弃妾意，增妾怨君情。",
            "日落昭阳壁，秋来长信城。",
            "寥寥金殿里，歌吹夜无声。"
        ],
        "notes": "",
        "id": "683c5a578304411edd2e97034e7f34a1"
    },
    {
        "author": "王𬤇",
        "dynasty": "唐",
        "type": "诗",
        "rhythmic": "",
        "title": "闺情",
        "preface": "",
        "paragraphs": [
            "日暮裁缝歇，深嫌气力微。",
            "才能收箧笥，嬾起下帘帷。",
            "怨坐空然烛，愁眠不解衣。",
            "昨来频梦见，夫婿莫应知。"
        ],
        "notes": "",
        "id": "5ac863d07620ef52210f77df624a073e"
    },
    {
        "author": "王𬤇",
        "dynasty": "唐",
        "type": "诗",
        "rhythmic": "",
        "title": "十五夜观灯",
        "preface": "",
        "paragraphs": [
            "暂得金吾夜，通看火树春。",
            "停车傍明月，走马入红尘。",
            "妓杂歌偏胜，场移舞更新。",
            "应须尽记取，说向不来人。"
        ],
        "notes": "",
        "id": "f28dfd168aed27ee24bf6c7d012697d0"
    },
    {
        "author": "王𬤇",
        "dynasty": "唐",
        "type": "诗",
        "rhythmic": "",
        "title": "除夜",
        "preface": "",
        "paragraphs": [
            "今岁今宵尽，明年明日催。",
            "寒随一夜去，春逐五更来。",
            "气色空中改，容颜暗里回。",
            "风光人不觉，已著后园梅。"
        ],
        "notes": "",
        "id": "b617840d020796d023ed8c292e49f58f"
    }
]