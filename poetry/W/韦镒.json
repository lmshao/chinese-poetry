[
    {
        "author": "韦镒",
        "dynasty": "唐",
        "type": "诗",
        "rhythmic": "",
        "title": "经望湖驿",
        "preface": "",
        "paragraphs": [
            "大漠无屯云，孤峰出乱柳。",
            "前驱白登道，顾失飞狐口。",
            "遥忆代王城，俯临恒山后。",
            "累累多古墓，寂寞为墟久。",
            "岂不固金汤，终闻击铜斗。",
            "交懽初仗信，接䜩翻贻咎。",
            "埋宝贼夫人，磨笄伤彼妇。",
            "功成行且薄，义立名不朽。",
            "莫慎纤微端，其何社稷守。",
            "身殁国遂亡，此立人君丑。"
        ],
        "notes": "",
        "id": "1be290f63115e8dc40c2a79cf534cb56"
    }
]