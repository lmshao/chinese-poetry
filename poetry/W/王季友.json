[
    {
        "author": "王季友",
        "dynasty": "唐",
        "type": "诗",
        "rhythmic": "",
        "title": "别李季友",
        "preface": "",
        "paragraphs": [
            "栖鸟不恋枝，喈喈在同声。",
            "行子驰出户，依依主人情。",
            "昔时霜台镜，丑妇羞尔形。",
            "闭匣二十年，皎洁常独明。",
            "今日照离别，前途白发生。"
        ],
        "notes": "",
        "id": "f6acd35287ffb4e69b1c98d8f801dc96"
    },
    {
        "author": "王季友",
        "dynasty": "唐",
        "type": "诗",
        "rhythmic": "",
        "title": "寄韦子春",
        "preface": "",
        "paragraphs": [
            "出山秋云曙，山木已再春。",
            "食我山中药，不忆山中人。",
            "山中谁余密，白发日相亲。",
            "雀鼠画夜无，知我厨廪贫。",
            "依依北舍松，不厌吾南隣。",
            "有情尽弃捐，土石为同身。",
            "夫子质千寻，天泽枝叶新。",
            "余以不材寿，非智免斧斤。"
        ],
        "notes": "",
        "id": "95e6b8061df7521d5c952b40ea039b2a"
    },
    {
        "author": "王季友",
        "dynasty": "唐",
        "type": "诗",
        "rhythmic": "",
        "title": "杂诗",
        "preface": "",
        "paragraphs": [
            "采山仍采隐，在山不在深。",
            "持斧事远游，固非匠者心。",
            "翳翳青桐枝，樵爨日所侵。",
            "斧声出岩壑，四听无知音。",
            "岂为鼎下薪，当复堂上琴。",
            "凤鸟久不栖，且与枳棘林。"
        ],
        "notes": "",
        "id": "3d7bf8c991d130aebd149410a2d3bc52"
    },
    {
        "author": "王季友",
        "dynasty": "唐",
        "type": "诗",
        "rhythmic": "",
        "title": "滑中赠崔高士瑾",
        "preface": "",
        "paragraphs": [
            "夫子保药命，外身得无咎。",
            "日月不能老，化肠为筯否。",
            "十年前见君，甲子过我寿。",
            "于何今相逢，华发在我后。",
            "近而知其远，少见今白首。",
            "遥信蓬莱宫，不死世世有。",
            "玄石采盈担，神方秘其肘。",
            "问家惟指云，爱气常言酒。",
            "摄生固如此，履道当不朽。",
            "未能太玄同，愿亦天地久。",
            "实腹以芝术，贱形乃刍狗。",
            "自勉将勉余，良药在苦口。"
        ],
        "notes": "",
        "id": "7b93d896a3f05cf8269fae3dba6ea900"
    },
    {
        "author": "王季友",
        "dynasty": "唐",
        "type": "诗",
        "rhythmic": "",
        "title": "还山留别长安知己",
        "preface": "",
        "paragraphs": [
            "出山不见家，还山见家在。",
            "山门是门前，此去长樵采。",
            "青溪谁招隐，白发自相待。",
            "惟余涧底松，依依色不改。"
        ],
        "notes": "",
        "id": "07c0462e512369d12fa32ae94345f06b"
    },
    {
        "author": "王季友",
        "dynasty": "唐",
        "type": "诗",
        "rhythmic": "",
        "title": "代贺若令誉赠沈千运",
        "preface": "",
        "paragraphs": [
            "相逢问姓名亦存，别时无子今有孙。",
            "山上双松长不改，百家唯有三家村。",
            "村南村西车马道，一宿通舟水浩浩。",
            "涧中磊磊十里石，河上淤泥种桑麦。",
            "平坡冢墓皆我亲，满田主人是旧客。",
            "举声酸鼻问同年，十人六七归下泉。",
            "分手如何更此地，回头不语泪潸然。"
        ],
        "notes": "",
        "id": "4b424304f2945993d9e52717021f5409"
    },
    {
        "author": "王季友",
        "dynasty": "唐",
        "type": "诗",
        "rhythmic": "",
        "title": "酬李十六岐",
        "preface": "",
        "paragraphs": [
            "炼丹文武火未成，卖药贩履俱逃名。",
            "出谷迷行洛阳道，乘流醉卧滑台城。",
            "城下故人久离怨，一欢适我两家愿。",
            "朝饮杖悬沽酒钱，暮餐囊有松花饭。",
            "于何车马日憧憧，李膺门馆争登龙。",
            "千宾揖对若流水，五经发难如叩钟。",
            "下笔新诗行满壁，立谈古人坐在席。",
            "问我草堂有卧云，知我山储无儋石。",
            "自耕自刈食为天，如鹿如麋饮野泉。",
            "亦知世上公卿贵，且养丘中草木年。"
        ],
        "notes": "",
        "id": "36aeb9e72d4e4b9bae9eb74b5e7305cd"
    },
    {
        "author": "王季友",
        "dynasty": "唐",
        "type": "诗",
        "rhythmic": "",
        "title": "宿东溪李十五山亭",
        "preface": "",
        "paragraphs": [
            "上山下山入山谷，溪中落日留我宿。",
            "松石依依当主人，主人不在意亦足。",
            "名花出地两重阶，绝顶平天一小斋。",
            "本意由来是山水，何用相逢语旧怀。"
        ],
        "notes": "",
        "id": "3ea800ad3d162e1f14cb723cb57d1d6a"
    },
    {
        "author": "王季友",
        "dynasty": "唐",
        "type": "诗",
        "rhythmic": "",
        "title": "观于舍人壁画山水",
        "preface": "",
        "paragraphs": [
            "野人宿在人家少，朝见此山谓山晓。",
            "半壁仍栖岭上云，开帘欲放湖中鸟。",
            "独坐长松是阿谁，再三招手起来迟。",
            "于公大笑向予说，小弟丹青能尔为。"
        ],
        "notes": "",
        "id": "1a4583e7d9999a4cfdf232281793697e"
    },
    {
        "author": "王季友",
        "dynasty": "唐",
        "type": "诗",
        "rhythmic": "",
        "title": "玉壶冰",
        "preface": "",
        "paragraphs": [
            "玉壶知素结，止水复中澄。",
            "坚白能虚受，清寒得自凝。",
            "分形同晓镜，照物掩宵灯。",
            "壁映圆光入，人惊爽气凌。",
            "金罍何足贵，瑶席几回升。",
            "正值求珪瓒，提携共饮冰。"
        ],
        "notes": "",
        "id": "63d4475bcbf9c520f3f5c56d334df953"
    },
    {
        "author": "王季友",
        "dynasty": "唐",
        "type": "诗",
        "rhythmic": "",
        "title": "古塞曲",
        "preface": "",
        "paragraphs": [
            "进军飞狐北，穷寇势将变。",
            "日落沙尘昏，背河更一战。",
            "骍马黄金勒，雕弓白羽箭。",
            "射杀左贤王，归奏未央殿。",
            "欲言塞下事，天子不召见。",
            "东出咸阳门，哀哀泪如霰。"
        ],
        "notes": "",
        "id": "dd72eb8d163f744814a9e8b9ba1810ee"
    },
    {
        "author": "王季友",
        "dynasty": "唐",
        "type": "诗",
        "rhythmic": "",
        "title": "玉壶冰",
        "preface": "",
        "paragraphs": [
            "玉壶知素结，止水复中澄。",
            "坚白能虚受，清寒得自凝。",
            "分形同晓镜，照物掩宵灯。",
            "璧映圆光入，人惊爽气凌。",
            "金罍何足贵，瑶席几回升。",
            "正值求珪瓒，提携共饮冰。"
        ],
        "notes": "",
        "id": "63d4475bcbf9c520f3f5c56d334df953"
    },
    {
        "author": "王季友",
        "dynasty": "唐",
        "type": "诗",
        "rhythmic": "",
        "title": "青出蓝",
        "preface": "",
        "paragraphs": [
            "芳蓝滋匹帛，人力半天经。",
            "浸润加新气，光辉胜本清。",
            "还同冰出水，不共草为萤。",
            "翻覆衣襟上，偏知造化灵。"
        ],
        "notes": "",
        "id": "0c4b46972460656fe4b81fa37be1ce0b"
    },
    {
        "author": "王季友",
        "dynasty": "唐",
        "type": "诗",
        "rhythmic": "",
        "title": "皇帝移晦日为中和节",
        "preface": "",
        "paragraphs": [
            "皇心不向晦，改节号中和。",
            "淑气同风景，嘉名别咏歌。",
            "湔裙移旧俗，赐尺下新科。",
            "历象千年正，酺醵四海多。",
            "花随春令发，鸿度岁阳过。",
            "天地齐休庆，欢声欲荡波。"
        ],
        "notes": "",
        "id": "2c60cc92bb98d6a2cb50922058ceaf9b"
    }
]