[
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "借诗话于应祥弟有不许点抹之约作诗戏之",
        "preface": "",
        "paragraphs": [
            "我有读书癖，每喜以笔界。",
            "抹黄饰句眼，施朱表事派。",
            "此手定权衡，众理析畎浍。",
            "历历灿可观，开卷如画绘。",
            "知君笃友于，因从借诗话。",
            "过手有约言，不许一笔坏。",
            "自语落我耳，便觉意生械。",
            "明朝试静观，议论颇澎湃。",
            "读到会意处，时时欲犯戒。",
            "将举手复止，火侧禁搔疥。",
            "技痒无所施，闷怀时一噫。",
            "只可卷还君，如此读不快。",
            "千驷容可轻，君抱亦少隘。",
            "昨问鸡林人，尚有此编卖。",
            "典衣须一收，吾炙当痛嘬。"
        ],
        "notes": "",
        "id": "186b3f9d5403ee563088b1c88532e088"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "上隆兴赵帅",
        "preface": "",
        "paragraphs": [
            "买宅须买千万邻，季雅喜得王僧珍。",
            "买山百万复谁与，襄阳节度真主人。",
            "我生兀兀钻蠹简，不肯低头植资产。",
            "缀名虎榜二十年，依旧酸寒广文饭。",
            "绿鬓半作星星华，岂堪风雨犹无家。",
            "大鹏小鷃各自适，只有鸿鴈长汀沙。",
            "弟昆团栾虽足乐，老屋萧条不堪著。",
            "玉堂便是无骨相，也合专侬一丘壑。",
            "近来卜筑穷冥搜，十里而近依松楸。",
            "骊龙塘上邓家丘，半山老人所钓游。",
            "半山天下文章伯，邓家声名亦辉赫。",
            "断碑犹在古墙阴，好句曾经写山色。",
            "买邻得此天所予，独欠山资无觅处。",
            "平生骂钱作阿堵，仓卒呼渠宁肯顾。",
            "君侯地位高入云，笔所到处皆成春。",
            "万间广厦芘许远，岂无一室栖贫身。",
            "王邓故处为邻曲，更得赵侯钱买屋。",
            "便哦诗句谢山神，饮水也胜樽酒绿。"
        ],
        "notes": "",
        "id": "2ed0b11a34753029c2779c51f3690a3d"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "鹤",
        "preface": "",
        "paragraphs": [
            "楚楚雪衣明，烟霞径里行。",
            "不管陶令野，有节伯夷清。",
            "一见消尘虑，相亲长道情。",
            "秋风著梧叶，时作九臯声。"
        ],
        "notes": "",
        "id": "1392cd81dbe8b2831828c7c5b208eab7"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "王架阁夙有棋癖尝于和篇中讥其不工架阁颇讳恶其说复次韵戏之",
        "preface": "",
        "paragraphs": [
            "刘伶耽于酒，渊明玩于菊。",
            "君乃癖于文，爱棋尤更笃。",
            "文高新掌故，棋只前秘读。",
            "我昨却莱兵，书法谨夹谷。",
            "不知君讳之，护名如护玉。",
            "耻鼓赵王瑟，欲举渐离筑。",
            "明发疾呼予，开枰数反复。",
            "盛气欲吞敌，厉响亦惊俗。",
            "失利頳凑颊，得隽喜填腹。",
            "势固健于常，手终弱于仆。",
            "君名高天下，此特一不足。",
            "小负毋重争，旁观有静瞩。",
            "大明昧于小，月固不胜烛。",
            "切勿罪刘五，此笔兢所录。"
        ],
        "notes": "",
        "id": "2c2a6c394a98a3fa004f5abae51f011a"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "题杨妃牙痛图",
        "preface": "",
        "paragraphs": [
            "痛入香龈是不禁，三郎心痛亦何深。",
            "当时更有唇亡处，自是君王不动心。"
        ],
        "notes": "",
        "id": "5765d21e49d1f892717ae5e71559da1c"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "挽同年胡司门",
        "preface": "",
        "paragraphs": [
            "期集盟惟旧，交承契更深。",
            "雨声春共酌，灯影夜同吟。",
            "接武方尧殿，招魂遽楚音。",
            "尤怜哭君日，来纳惜时金。"
        ],
        "notes": "",
        "id": "adbad38dbe98684cd93bf3513105a2ac"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "藕花中未开之荷穿叶而出",
        "preface": "",
        "paragraphs": [
            "风清宴瑶池，正拥万姬醉。",
            "忽有青衫人，穿仗献封事。"
        ],
        "notes": "",
        "id": "495c50b31228eeb00044230c91b28190"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "春日有感三首  其一",
        "preface": "",
        "paragraphs": [
            "春入长安百万家，湖边无日不香车。",
            "一株柳色吾无分，看杀庭前荠菜花。"
        ],
        "notes": "",
        "id": "9221cdf097d42a5c774d45c59b6a9ab5"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "春日有感三首  其二",
        "preface": "",
        "paragraphs": [
            "看书数叶眼花旋，推过熏炉去打眠。",
            "五十压头衰白尽，书无灵圣事茫然。"
        ],
        "notes": "",
        "id": "57caff6d1bf85a6428c8a4be4836efa0"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "春日有感三首  其三",
        "preface": "",
        "paragraphs": [
            "情知老却流鶑了，争奈狂如蛱蝶何。",
            "尚有紫薇红药在，佳人休唱怨春歌。"
        ],
        "notes": "",
        "id": "8f613120cff2ac383a67fea889a48664"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "上雷漕",
        "preface": "",
        "paragraphs": [
            "破裘芒履晚山前，手抱乌桐白玉弦。",
            "闻道知音在高处，一声弹入紫微天。"
        ],
        "notes": "",
        "id": "f8d68aa8e28cb819dcb2ff0db1826138"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "经从丰城谒于房州于令侍姬歌舞进酒二首  其一",
        "preface": "",
        "paragraphs": [
            "蛾眉对歌舞凉伊，舞身还逐歌声齐。",
            "卷花万段忽进酒，鬭高蝴蝶飞来低。"
        ],
        "notes": "",
        "id": "c0b437fa9000e580b8c01e14ae98ae83"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "经从丰城谒于房州于令侍姬歌舞进酒二首  其二",
        "preface": "",
        "paragraphs": [
            "更有佳人在空谷，能唱春风天上曲。",
            "何时得上金玉堂，一声飞度龙吟竹。"
        ],
        "notes": "",
        "id": "e0a8095c3409a2a8e1e2ec1782ad1949"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "送刘帅归蜀",
        "preface": "",
        "paragraphs": [
            "万水朝东弱水西，先生归去老峨眉。",
            "人闲那得楼千尺，望得峨眉山见时。"
        ],
        "notes": "",
        "id": "a2c2abae773df7f2b156adf0f313e489"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "赠书肆陈解元  其一",
        "preface": "",
        "paragraphs": [
            "巽斋幸自少人知，饭饱官闲睡转宜。",
            "刚被旁人去饶舌，刺桐花下客求诗。"
        ],
        "notes": "",
        "id": "f206360d6a3d7b247ce29d9db22ba918"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "赠书肆陈解元  其二",
        "preface": "",
        "paragraphs": [
            "兀坐书林自切磋，阅人应似阅书多。",
            "未知买得君书去，不负君书人几何。"
        ],
        "notes": "",
        "id": "c909383a9d8a0ea0c1b10cbff8ce78cd"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "题吴淑妃真子",
        "preface": "",
        "paragraphs": [
            "海静江澄玉雪腮，何年和月下瑶台。",
            "卷中不敢端详看，曾得君王一笑来。"
        ],
        "notes": "",
        "id": "7e5f348538bfde3208985c4cb2378f5d"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "春日即事",
        "preface": "",
        "paragraphs": [
            "麦风翻陇泼浓绿，花露滴枝粘老红。",
            "小立楼头检春事，一丝暖日坠青虫。"
        ],
        "notes": "",
        "id": "bc56286645b9ad506b070fe0f08d5089"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "闻鶑",
        "preface": "",
        "paragraphs": [
            "天上金衣侣，还能贶草莱。",
            "风流晋王谢，言语汉邹枚。",
            "公等久安在，今从何处来。",
            "山禽正嘈杂，慰我日徘徊。"
        ],
        "notes": "",
        "id": "dd65f0bfd954a74a398b2e80a92fd4e7"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "送孙行之出守衡阳",
        "preface": "",
        "paragraphs": [
            "日日江头送客行，况闻君去作专城。",
            "心存臣子无中外，士系朝廷有重轻。",
            "谏疏满怀催上道，中原万事想关情。",
            "戎葵到底还倾日，侧耳衡阳来鴈声。"
        ],
        "notes": "",
        "id": "1cd0864cecddcf2b458709775aca7bbd"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "挽月湖二首  其一",
        "preface": "",
        "paragraphs": [
            "天胡夺我老先生，轩冕丛中玉雪清。",
            "英石数拳归艇重，月湖千顷世缘轻。",
            "云山买得无余俸，句法流将不尽名。",
            "头白贾生非不遇，所言向已略施行。"
        ],
        "notes": "",
        "id": "d17fb7efe60d3edf50367c0c3c41de7a"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "挽月湖二首  其二",
        "preface": "",
        "paragraphs": [
            "诏书屡趣入承明，黄阁前头不肯登。",
            "苦欲归休同野老，本来清浄是禅僧。",
            "苔生文塔今成古，影挂山房唤不譍。",
            "犹想经行泉石处，倚岩憔悴一枯藤。"
        ],
        "notes": "",
        "id": "d486d0b302f32b6aed48dd0ee75f8cc8"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "送晁告院得南康",
        "preface": "",
        "paragraphs": [
            "我是康庐旧冷官，梦魂今尚忆云端。",
            "山将草色到天碧，泉带松声出谷寒。",
            "仙观几年留鹤隠，古潭有日起龙蟠。",
            "史君肯著诗料理，乞我蛮牋半幅看。"
        ],
        "notes": "",
        "id": "b1659f190f3431db2a666cc9642c0541"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "上赵总领",
        "preface": "",
        "paragraphs": [
            "一见烦公道眼明，悬知彻底五湖清。",
            "岂期天上张公子，犹记当年刘更生。",
            "几度夜深流水操，无人心认断肠声。",
            "平生不面却相识，黄鹤楼前今一鸣。"
        ],
        "notes": "",
        "id": "ceb2be4f08501407b74a7d620053d244"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "接客篇",
        "preface": "",
        "paragraphs": [
            "接客接客，高亦接，低亦接。",
            "大儿稳善会传茶，小儿踉蹡能作揖。",
            "家人不用翦髻云，我典唐书充馔设。",
            "唐书典了犹可赎，宾客不来门户俗。"
        ],
        "notes": "",
        "id": "fe12a4728dfc20da658a58de8370b561"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "郭公篇",
        "preface": "",
        "paragraphs": [
            "郭公郭公，闻尔失国春秋时，何事到此犹悲啼。",
            "郭公前言亡国故，当时只缘臣子误。",
            "百年社稷不得归，而今家住柘冈西。",
            "满目春风都是恨，声声说与齐侯知。",
            "国亡矣，君勉之。"
        ],
        "notes": "",
        "id": "d0c08944c301bfd0a4cd0ea1de0eebe8"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "妇叹",
        "preface": "",
        "paragraphs": [
            "记得萧郎登第时，谓言即日凤皇池。",
            "而今老等闲官职，日欠人钱夜欠诗。"
        ],
        "notes": "",
        "id": "5f554068fe2da7ef080e9801b1ac7a61"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "牵牛花",
        "preface": "",
        "paragraphs": [
            "青青柔蔓遶修篁，刷翠成花著处芳。",
            "应是折从河鼓手，天孙斜插鬓云香。"
        ],
        "notes": "",
        "id": "7ab774699f5b6a1afa46b76d150a4a81"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "送柴中行出守章贡",
        "preface": "",
        "paragraphs": [
            "力为君王乞得州，补天未了石还收。",
            "人才自系国轻重，吾道亦关公去留。",
            "殿角才辞槐影日，船头便转荻花秋。",
            "竞夸祖帐都门外，谁识眉攒杜甫愁。"
        ],
        "notes": "",
        "id": "59de08ecdb13502db662cbfc3c01cd7c"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "寄真西山",
        "preface": "",
        "paragraphs": [
            "有美真夫子，平生心泰和。",
            "令名香宇宙，厚德福山河。",
            "有客湖湘至，谈公政化多。",
            "莫侵霜鬓否，书至报如何。"
        ],
        "notes": "",
        "id": "4054be82a4eef4b0ecd936a5d83f8fc3"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "马嵬路险失妃子，金谷楼高堕绿珠。"
        ],
        "notes": "",
        "id": "07270774c19115638930e04849cc37c1"
    },
    {
        "author": "危稹",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "梅以白为正，菊以黄为正。"
        ],
        "notes": "",
        "id": "0df315b7fcdb251148ba3fdbf54e8aec"
    }
]