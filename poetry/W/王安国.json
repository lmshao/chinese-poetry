[
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "夏日独居",
        "preface": "",
        "paragraphs": [
            "竹苗敷夏阴，萝蔓蔽朝亮。",
            "感此节物佳，百骸适无恙。",
            "委蛇投广厦，萧瑟绝遗响。",
            "稍酬简编余，俄得冠裾放。",
            "身虽势利中，心随弦歌尚。",
            "默然想圣贤，游世无得丧。",
            "抱关秉翟间，未分弃冗长。",
            "人生适意难，聊各安所乡。"
        ],
        "notes": "",
        "id": "e6d841be374b73d25fb46722f6f3b0e3"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "平居",
        "preface": "",
        "paragraphs": [
            "𫄨绤散薰风，平居触事慵。",
            "古今饶得失，义命孰违从。",
            "水鸟迎秋舫，山花映夕舂。",
            "故乡图画见，生死愧尘容。"
        ],
        "notes": "",
        "id": "b747d8e0e159c0563aa295bb9a70bc12"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "池上春日",
        "preface": "",
        "paragraphs": [
            "一池春水绿于苔，水上花枝间竹开。",
            "芳草有时依旧长，文禽无事等闲来。",
            "年颜近老空多感，风雅含情愧不才。",
            "独有前人修禊在，荒亭终日此徘徊。"
        ],
        "notes": "",
        "id": "9e18b8aa1a3efa855047cd6d2ff79f3a"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "春阴",
        "preface": "",
        "paragraphs": [
            "似雨非晴意思深，宿酲牵率卧春阴。",
            "若怜燕子寒相并，生怕梨花晚不禁。",
            "薄薄帘帷欺欲透，遥遥歌管压来沉。",
            "北园南陌狂无数，祇有芳菲会此心。"
        ],
        "notes": "",
        "id": "9617861d419826f3ab3494777056134a"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "假寐",
        "preface": "",
        "paragraphs": [
            "计较平生分闭关，偶然容得近人寰。",
            "春风池沼鱼儿戏，暮雨楼台燕子闲。",
            "假寐尘侵黄卷上，行吟花坠绿苔间。",
            "了无一事撩方寸，自是颓龄令鬓斑。"
        ],
        "notes": "",
        "id": "fe64b4278f419bfb26fa7dec7e23835a"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "苦热",
        "preface": "",
        "paragraphs": [
            "出门无路避飞沙，长夏那堪暑气加。",
            "永昼火云空烁石，华堂冰水未沉瓜。",
            "月明葱岭千秋雪，风静天河八月槎。",
            "终借羽翰乘兴往，烦冤谁此恋生涯。"
        ],
        "notes": "",
        "id": "0044bbf5de76c94da56e8ba0527ae01b"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "缭垣",
        "preface": "",
        "paragraphs": [
            "缭垣乌鹊近人飞，帘外曈曈日上迟。",
            "桧作寒声风过夜，梅含春意雪残时。",
            "古今无物为真乐，出处何心更诡随。",
            "寄语年华聊一笑，未应长负醉乡期。"
        ],
        "notes": "",
        "id": "85bd212077e425e80f531547e37ae76a"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "游庐山宿栖贤寺",
        "preface": "",
        "paragraphs": [
            "古屋萧萧卧不周，披裘起坐兴绸缪。",
            "千山月午乾坤昼，一壑泉鸣风雨秋。",
            "迹入尘中惭有累，心期物外欲何求。",
            "明朝松路须惆怅，忍更无诗向此游。"
        ],
        "notes": "",
        "id": "7c1a6df987d10b7ea7350c79a1bd8aca"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "杭州呈胜之",
        "preface": "",
        "paragraphs": [
            "游观须知此地佳，纷纷人物敌京华。",
            "林峦腊雪千岩水，城郭春风二月花。",
            "彩舫笙歌吹落日，画楼灯烛映残霞。",
            "如君援笔宜摹写，付与尘埃北客夸。"
        ],
        "notes": "",
        "id": "bd6f7aebcd18fba6eadfc79e8844904c"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "金明池",
        "preface": "",
        "paragraphs": [
            "霓旌远远拂楼船，满地春风锦绣筵。",
            "三岛路深游阆苑，九霞觞满奏钧天。",
            "仗归金阙浮云外，人望池台落日边。",
            "最引平生江海趣，波澜一段草如烟。"
        ],
        "notes": "",
        "id": "bc7bfb52e03b92c06ea93df6ed79d7e9"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "赠三灵程道人",
        "preface": "",
        "paragraphs": [
            "三灵山下新安水，潇洒人间画不如。",
            "收得市朝忙日月，归来田里老樵渔。",
            "君能知命忘机久，我愧于时触事疏。",
            "从此卜邻同笑傲，何须强著解嘲书。"
        ],
        "notes": "",
        "id": "b021d1109bc5d1b4c00e8abbab208522"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "和魏道辅雨中见示",
        "preface": "",
        "paragraphs": [
            "移病憛憛久雨中，鸣驺时听六街东。",
            "忽吟佳客诗消暑，远胜前人檄愈风。",
            "海运我殊惭斥鷃，陆沉君合伴翔鸿。",
            "更酬珠玉思谈笑，裹饭何须厌屡空。"
        ],
        "notes": "",
        "id": "44ff73417fb8fbd2e335b41813ab36bf"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "雨意",
        "preface": "",
        "paragraphs": [
            "柱础沾濡雨意成，翩翩鸟雀隔帘鸣。",
            "侵寻爽气来欹枕，想像沧波去濯缨。",
            "已识古今无得丧，祗须彼我不相迎。",
            "冁然一笑呼归骑，聊更飞毫戏友生。"
        ],
        "notes": "",
        "id": "03c9e17840549e9ed74223cf84afb828"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "黄梅花",
        "preface": "",
        "paragraphs": [
            "庾岭开时媚雪霜，梁园春色占中央。",
            "未容鶑过毛先类，已觉蜂归蜡有香。",
            "弄月似浮金屑水，飘风如舞曲尘场。",
            "何人剩著栽培力，太液池边想菊裳。"
        ],
        "notes": "",
        "id": "44f7784015630f2b2813291624431d3a"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "送李子仪知明州",
        "preface": "",
        "paragraphs": [
            "儿童剧戏甬东天，小别侵寻二十年。",
            "海岸楼台青嶂外，人家箫鼓白鸥边。",
            "哀容愁问州民事，胜槩欣逢太守贤。",
            "为我剩题潇洒句，遥闻凤诏待诗仙。"
        ],
        "notes": "",
        "id": "afde76f49230dcb03d180f1ccd1323c6"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "送乌子山给事赴扬州",
        "preface": "",
        "paragraphs": [
            "都人供帐国门东，淮海兵符节制中。",
            "青琐论思虚夜月，朱幡游衍值秋风。",
            "侯嗟谁在思张仲，民喜重临得次公。",
            "内外忘怀能自适，何时谈笑一樽同。"
        ],
        "notes": "",
        "id": "13a0534251fa78564d92cb075067e1e3"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "送德之提刑郎中赴广西",
        "preface": "",
        "paragraphs": [
            "天扶开宝至熙宁，和气薰蒸瘴疠停。",
            "五管闾阎如按堵，六朝仁圣喜祥刑。",
            "欲推恩泽求肤使，果见谋猷简大庭。",
            "嗟我白头甘抱椠，看君归日上青冥。"
        ],
        "notes": "",
        "id": "f117535ff4871c1ec19e2149a03bec3b"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "送文渊使君郎中赴当涂",
        "preface": "",
        "paragraphs": [
            "看花金谷屡衔杯，先后归时出处乖。",
            "朝日衣冠辞魏阙，春风旗鼓过秦淮。",
            "谈间咸庆连云屋，事外欢娱付水斋。",
            "回首未成东下计，可无书札写离怀。"
        ],
        "notes": "",
        "id": "54bc09be28744d40089effe0379dd1db"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "金山同正之吉甫会宿作寄城中二三子",
        "preface": "",
        "paragraphs": [
            "寺压苍厓势欲倾，欢然西度为谁兴。",
            "云随草树萦层岫，江浸楼台点万灯。",
            "坐久不知身寂寞，梦回犹觉气轩腾。",
            "思君城郭尘埃满，相逐寻闲亦未能。"
        ],
        "notes": "",
        "id": "af6c1bdbafe6e2c5af861990f5e419f7"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "西湖春日",
        "preface": "",
        "paragraphs": [
            "争得才如杜牧之，试来湖上辄题诗。",
            "春烟寺院敲茶鼓，夕照楼台卓酒旗。",
            "浓吐杂芳薰𪩘崿，湿飞双翠破涟漪。",
            "人间幸有蓑兼笠，且上渔舟作钓师。"
        ],
        "notes": "",
        "id": "7ce66d62fc7a09e8a653a54743a7b9e2"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "中夏",
        "preface": "",
        "paragraphs": [
            "朝晡广厦坐欹斜，稍觉炎天气象加。",
            "紫玉箫攒湘竹笋，赤霜袍烂海榴花。",
            "悠悠物外身无事，扰扰人闲智有涯。",
            "五鼎一瓢何必问，且凭诗句度年华。"
        ],
        "notes": "",
        "id": "0b5580789a884f8953aaa3fb2740ea16"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "雨余",
        "preface": "",
        "paragraphs": [
            "雨余宫阙映秋旻，漠漠槐花水上新。",
            "夜有蝭蟧催节物，朝无沆瀣助精神。",
            "形如槁木聊依世，名若浮烟底徇人。",
            "莫笑长吟销短景，故园回首隔参辰。"
        ],
        "notes": "",
        "id": "5cdbffcb730488b00767fa59aff31fca"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "得雨",
        "preface": "",
        "paragraphs": [
            "青天赤日水如汤，车马飞尘百尺长。",
            "望岁人人忧旱魃，舞雩旦旦待商羊。",
            "清衷凌物回天鉴，膏泽乘时助岁穰。",
            "自有股肱歌盛德，刍荛谁敢僭揄扬。"
        ],
        "notes": "",
        "id": "bc1c040cb28322442660fb17142acb3c"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "次韵景文雪中见寄",
        "preface": "",
        "paragraphs": [
            "未能谈笑破愁城，犹幸都无俗事撄。",
            "载酒何人过扬子，评诗今日得钟嵘。",
            "杜门落漠尘埃隔，扫迳侵寻霰雪生。",
            "谁向梁园能授简，看君文格出天成。"
        ],
        "notes": "",
        "id": "6b4ef2ab918bbc65843f8b735be82830"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "雪意",
        "preface": "",
        "paragraphs": [
            "雪意悠悠底未成，年华促促尚谁惊。",
            "浮云稍助春来暗，薄日迟回午后明。",
            "静见游尘侵藓迹，忽闻落叶扫阶声。",
            "此时俯偻无酬酢，世谛吾心弃不争。"
        ],
        "notes": "",
        "id": "5391807d553ed1c30b736eee2592215f"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "忆梅花",
        "preface": "",
        "paragraphs": [
            "禁街人语绝諠哗，庭下微吟斗柄斜。",
            "万里云容今霰雪，一阳泉脉动萌芽。",
            "顿忘人世蓬心累，已任天年葆鬓加。",
            "早晚翩然青雀舫，满江春色看梅花。"
        ],
        "notes": "",
        "id": "df7a89899e76f819f511e0276cf88fc5"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "梅花",
        "preface": "",
        "paragraphs": [
            "醉笔题诗紫界墙，梅花零落扑衣裳。",
            "天香又杂杯中渌，春色还惊鬓上苍。",
            "涉世何妨为白璧，流年未必抵黄粱。",
            "一吟起我平生志，今古冥冥出处忘。"
        ],
        "notes": "",
        "id": "3e33cab0647027547a362345b3d166c0"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "郊外",
        "preface": "",
        "paragraphs": [
            "野旷天寒气象嘉，浮云浓淡日初斜。",
            "泽中雨涨无鸣鹘，荷下波翻有怒蛙。",
            "箫鼓残声来帝阙，渔樵归径见人家。",
            "尘簪羞把黄花插，不耐飞蓬鬬鬓华。"
        ],
        "notes": "",
        "id": "54fe315988e8ec8b13c142403b860750"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "宋匪躬太祝先辈示及刘贡父伯仲三人同年登第之诗因奉一篇",
        "preface": "",
        "paragraphs": [
            "六朝文物事当奇，阀阅如今举世推。",
            "射策人争看三虎，荐书吾早识孤罴。",
            "集英晓日胪传后，琼苑春风宴喜时。",
            "共羡丝纶归世掌，还看骖隔凤凰池。"
        ],
        "notes": "",
        "id": "bb1effef61685f6d52c69f4c2aaddb5b"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "同器之过金山奉寄兼呈潜道",
        "preface": "",
        "paragraphs": [
            "忆同支遁宿嵚崟，不负平生壮观心。",
            "北固山随三楚尽，中泠水入九江深。",
            "纷纷落月摇窗影，杳杳归舟送梵音。",
            "东去何时来蜡屐，天边爽气梦相寻。"
        ],
        "notes": "",
        "id": "d71348771a6bf48056bd8ef9a5e209b8"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "纪梦",
        "preface": "",
        "paragraphs": [
            "万顷波涛木叶飞，笙箫宫殿号灵芝。",
            "挥毫不似人间世，长乐钟声梦觉时。"
        ],
        "notes": "",
        "id": "8b07cf603439a4dc6e093275813b9e22"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "滕王阁感怀",
        "preface": "",
        "paragraphs": [
            "滕王平昔好追游，高阁依然枕碧流。",
            "胜地几经兴废事，夕阳偏照古今愁。",
            "城中树碧千家市，天际人归一叶舟。",
            "极目烟波吟不尽，西山重叠乱云浮。"
        ],
        "notes": "",
        "id": "fd6d1b1a10cf424e35ab110e646f88cf"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "读魏世家",
        "preface": "",
        "paragraphs": [
            "亹亹谈先王，古今谁有得。",
            "施为虽绪余，要在情不匿。",
            "嗟彼三代后，沦胥入战国。",
            "翟璜闻一言，慙俛慙李克。",
            "论材称权衡，轻重无物惑。",
            "吾心能如此，乃可任人责。"
        ],
        "notes": "",
        "id": "aca46109c01a124efb6bc28dcdde577a"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "夏日独居",
        "preface": "",
        "paragraphs": [
            "晰晰池沼鯈，绿萍随下上。",
            "黳黳堂庑燕，白昼容俛仰。",
            "顾我亦晏如，环庐花药长。",
            "无材助太平，得地幸闲旷。",
            "稍涉千古书，日觉神明王。",
            "乘闲盼物情，自适忘外奖。",
            "涵濡覆载仁，谁废鱼丽唱。",
            "黄尘洮陇戍，黑雾荆衡𫗵。",
            "奔波喝道边，毕命营边障。",
            "吾此独何为，飞潜乐能飨。",
            "何时闻解严，慰彼西南望。",
            "当使少陵翁，得见廉颇将。"
        ],
        "notes": "",
        "id": "f588b90d62aaf1550458bcfe834a1200"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "堂上有遗膻",
        "preface": "",
        "paragraphs": [
            "堂上有遗膻，堂下无聚蚁。",
            "但知嗜欲求，不必风雨至。",
            "客方笑营营，贪得故无几。",
            "安知万类中，趋舍忘彼己。",
            "天乎顾人寰，等是一时戏。",
            "受形巨细分，阽危后先尔。",
            "浸淫蚍蜉生，穴柱从此始。",
            "庄生亦知言，信矣当弃智。"
        ],
        "notes": "",
        "id": "5eb12a38fc20305b40acb3b5a8d16d2b"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "题吴长文得兰亭康相墓颜鲁公断碑",
        "preface": "",
        "paragraphs": [
            "鲁公之忠旷世无，吾爱斯人何必书。",
            "九原寥寥不可诘，笔法仿佛精神余。",
            "况公于艺自天纵，一字宜用千金摹。",
            "想当挥洒笑谈际，不复靳惜唯所须。",
            "山砠水险勇镵刻，照耀楚越连秦吴。",
            "百年兵火变陵谷，万里玉石埋榛芜。",
            "时平好事搜遗迹，穷极南北缘崎岖。",
            "耳闻目见略已尽，疑有断裂留樵渔。",
            "那知数尺翳尘土，洗涤近出都城居。",
            "松煤到纸觉飞动，气象磊落超钟虞。",
            "吴卿获此喜惊坐，朝昏把玩过明珠。",
            "携来赠客客为赋，爽迈远并前贤驱。",
            "自云感激得妙理，学入胜处繇勤劬。",
            "余闻书史羸蟠礴，意匠不为形骸拘。",
            "能将声利瓦砾弃，点画应手成璠玙。",
            "公遭乱世生死俱，见危授命真丈夫。",
            "俯仰兵刃犹簪裾，毫端妍丑骨睢盱。",
            "试怀局缩较精粗，体势岂暇烟云舒。",
            "区区技巧尚乃尔，欲鸣道德宜何如。",
            "嗟哉荒烟几日月，豪俊忽徙临庭除。",
            "由来始弃终见取，鉴裁谁敢欺锱铢。",
            "物微显晦亦有待，人生通塞无巧愚。",
            "寄谢纷纷驰骛徒，真伪枉以好恶诬。"
        ],
        "notes": "",
        "id": "75581372231051da5d44d6bb48f94d2c"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "诗一首",
        "preface": "",
        "paragraphs": [
            "吴兴太守美如何，太守从来恶祝𬶍。",
            "生若不为上柱国，死时犹合作阎罗。"
        ],
        "notes": "",
        "id": "b835b69fa60142523660f048d9c44916"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "滕王阁诗",
        "preface": "",
        "paragraphs": [
            "地势远连徐孺亭，穷南有客两曾经。",
            "簷前燕雀鸣相鬬，潭里蛟龙困未醒。",
            "乱霭苍茫侵树色，惊涛浩荡失天形。",
            "当时好景无同赏，对此悲歌孰为听。"
        ],
        "notes": "",
        "id": "5e44bf69860ce6d594f9e3b2468cac17"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "诗一首",
        "preface": "",
        "paragraphs": [
            "三见齐王不一言，须知自古致君难。",
            "纷纷齐虏夸迂阔，口舌从来易得官。"
        ],
        "notes": "",
        "id": "89ce74c68c9ea214e493d77a027f5af3"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "忘言",
        "preface": "",
        "paragraphs": [
            "宋国旌孝子，东门毁以毙。",
            "楚王好细腰，后宫馁而殪。",
            "物情信可怜，徇外易生死。",
            "身存宠可夸，亡矣安所恃。",
            "吾今思彼哉，未足语释利。",
            "扰扰智惊愚，卑卑学阿世。",
            "吹嘘出虹蜺，顿挫入尘滓。",
            "爱憎虽人为，荣辱乃天使。",
            "恩无斯须怀，怨已塞天地。",
            "百年呼吸中，毫髪谁豫己。",
            "适者默然窥，阴阳驱意气。",
            "始终本何有，一息累万世。",
            "由来适人适，宿昔多如此。",
            "喟余聊自欲，安得忘言士。"
        ],
        "notes": "",
        "id": "debbb9ba8f206d4525a21e628f252e18"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "送聂剡县兼呈沈越州",
        "preface": "",
        "paragraphs": [
            "剡溪清泻映檀栾，天姥花飞载酒船。",
            "忆我少年来蜡屐，羡君今日去鸣弦。",
            "从容人乐渔樵外，潇洒诗随簿领边。",
            "太守相逢应见问，为言多病忆林泉。"
        ],
        "notes": "",
        "id": "0d1d1fcd035ce9f1915afb3355d79c67"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "送客至西陵作",
        "preface": "",
        "paragraphs": [
            "若耶溪畔醉秋风，猎猎船旗照水红。",
            "后夜钱塘酒楼上，梦魂应绕浙江东。"
        ],
        "notes": "",
        "id": "2ebdded9b8476bf8118deedd26164c0f"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "题琵琶亭",
        "preface": "",
        "paragraphs": [
            "夜泊浔阳宿酒楼，琵琶亭畔荻花秋。",
            "云沈鸟没事已往，月白风清江自流。"
        ],
        "notes": "",
        "id": "f9c3d529c4dbb0cf1488871efa036b38"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "槛外风吹前渡语，江边影落万山灯。",
            "半空月上方清澈，万里潮来自沸腾。"
        ],
        "notes": "",
        "id": "32612774f39d7a26ee47db46cc89fb5e"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "孔明勿问襄阳庞。"
        ],
        "notes": "",
        "id": "7c5ab1b7e1452be56f809d6d6ab85a89"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "因郎憔悴却羞郎。"
        ],
        "notes": "",
        "id": "e14ca317a247e363c96c8e143d214fd5"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "谁使诗仙来凤沼，俗传贾客过鸡林。"
        ],
        "notes": "",
        "id": "08334539030eb6a77f58200fc6bd35e6"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其五",
        "preface": "",
        "paragraphs": [
            "倾家何计效。"
        ],
        "notes": "",
        "id": "47d69d9a602aaa48aca8cf07e4f6674d"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其六",
        "preface": "",
        "paragraphs": [
            "风暄翠幕春沽酒，露湿筠笼夜卖花。"
        ],
        "notes": "",
        "id": "d7df5e8abeb3939dde0374c160382e09"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其七",
        "preface": "",
        "paragraphs": [
            "当时徐氏擅笔墨，夜围梦堕空中簁。"
        ],
        "notes": "",
        "id": "eebfc1ed771799b4b3799fc911c3dc98"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其八",
        "preface": "",
        "paragraphs": [
            "山月入松金破碎。"
        ],
        "notes": "",
        "id": "f22c41421e77eafa7154bc16b56c2589"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其九",
        "preface": "",
        "paragraphs": [
            "方竹同吾操，端然直物间。"
        ],
        "notes": "",
        "id": "8e53e17ff8cc500d7f5b0bed1d2f6d86"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其一○",
        "preface": "",
        "paragraphs": [
            "江田百顷春风种，山果千株夜雨涵。"
        ],
        "notes": "",
        "id": "9f9fd330277cee9ee7b916e8c8f65000"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其一一",
        "preface": "",
        "paragraphs": [
            "半夜楼台浮海口，万家箫鼓递江风。"
        ],
        "notes": "",
        "id": "64852bc99ff8c56f969fb817869ed49f"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其一二",
        "preface": "",
        "paragraphs": [
            "平地风烟飞白鸟，半山云木卷苍藤。"
        ],
        "notes": "",
        "id": "d26f68c44737470a8470eab68bb081bc"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其一三",
        "preface": "",
        "paragraphs": [
            "海鹏未击三千里，天马须归十二闲。"
        ],
        "notes": "",
        "id": "33bd717d8c8623a908d8fce1a82a5dc1"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其一四",
        "preface": "",
        "paragraphs": [
            "宫殿影摇河汉外，江湖梦断鼓钟边。"
        ],
        "notes": "",
        "id": "6d64e8674b938be7f4e85d0c95987e8f"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其一五",
        "preface": "",
        "paragraphs": [
            "北海知天谕牛马，东方傲俗任龙蛇。"
        ],
        "notes": "",
        "id": "98079828b567c621e6dff5b684542448"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其一六",
        "preface": "",
        "paragraphs": [
            "九月清霜送陶令，千年白日见滕公。"
        ],
        "notes": "",
        "id": "b4cd17c7b5a93d2ffcdb532fe5d5ddbd"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其一七",
        "preface": "",
        "paragraphs": [
            "人得交游是风月，天开图画即江山。"
        ],
        "notes": "",
        "id": "ad3d2d3ce36d954d7e56e47f8ef6026f"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其一八",
        "preface": "",
        "paragraphs": [
            "山围燕作画图出，水作夜窗风雨来。"
        ],
        "notes": "",
        "id": "f67fe9962ad07b54ed579af7d73993b7"
    },
    {
        "author": "王安国",
        "dynasty": "宋",
        "type": "诗",
        "rhythmic": "",
        "title": "句  其一九",
        "preface": "",
        "paragraphs": [
            "坐啸月华青嶂外，徐吟帆起白云边。"
        ],
        "notes": "",
        "id": "20b6624c9d35b07e74834b7dceccaa4e"
    }
]