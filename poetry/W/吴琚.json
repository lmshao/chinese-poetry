[
    {
        "author": "吴琚",
        "dynasty": "宋",
        "type": "诗",
        "rhythmic": "",
        "title": "春日焦山观瘗鹤铭",
        "preface": "",
        "paragraphs": [
            "昔爱山樵书，今踏山樵路。",
            "江边春事动，梅柳皆可赋。",
            "荦确石径微，白浪洒衣履。",
            "临渊鱼龙惊，扪崖猿鸟惧。",
            "古刻难细读，断缺苍藓护。",
            "岁月岂易考，书法但增慕。",
            "摩挲复三叹，欲去还小住。",
            "习气未扫除，齿发恨迟暮。",
            "华亭鹤自归，长江只东注。",
            "寂寥千古意，落日起烟雾。"
        ],
        "notes": "",
        "id": "0d4106ddf6688030dd37fdfcb205cdd4"
    },
    {
        "author": "吴琚",
        "dynasty": "宋",
        "type": "诗",
        "rhythmic": "",
        "title": "牡丹",
        "preface": "",
        "paragraphs": [
            "牡丹乘春芳，风雨苦相妬。",
            "朝来小庭中，零落已无数。",
            "魂销梓泽国，肠断马嵬路。",
            "尽日向栏干，踟蹰不能去。"
        ],
        "notes": "",
        "id": "221903e08b1fd74bb51f91551d115df9"
    },
    {
        "author": "吴琚",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "细看爽气无朝暮，浪说元规尘污人。"
        ],
        "notes": "",
        "id": "6c78752eb6870b72c8b6ecb3ec3f78ab"
    },
    {
        "author": "吴琚",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "春归百卉今无几，独立清微殿阁风。"
        ],
        "notes": "",
        "id": "dac5bc849528e4d6a9de2ba057fbd996"
    },
    {
        "author": "吴琚",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "我来浮玉，似凭陵沧海，蹑金鳌背。",
            "又若骑鲸游汗漫，飞入八荒之外。",
            "钟鼓传声，楼台倒影，不类人间世。",
            "徘徊吟眺，恨无陶谢酬对。",
            "今古潮落潮生，问英雄多少，与江俱逝。",
            "直欲乘风归阆苑，疑是三生习气。",
            "未辨鱼蓑，先盟鸥鹭，奈卜邻无地。",
            "从今清夜，梦魂应绕空翠。"
        ],
        "notes": "",
        "id": "361628b3e1d7276c75f7773d101703f5"
    },
    {
        "author": "吴琚",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "彩仗鞭春。",
            "鹅毛飞管，斗柄回寅。",
            "拂面东风，虽然料峭，毕竟寒轻。",
            "戴花折柳心情。",
            "怎捱得、元宵放灯。",
            "不是今朝，有些残雪，先去踏青。"
        ],
        "notes": "",
        "id": "f1732ca19e9603c4634b2b9834329e42"
    },
    {
        "author": "吴琚",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "紫皇高宴萧台，双成戏击琼包碎。",
            "何人为把，银河水翦，甲兵都洗。",
            "玉样乾坤，八荒同色，了无尘翳。",
            "喜冰销太液，暖融鳷鹊，端门晓、班初退。",
            "圣主忧民深意。",
            "转鸿钧、满天和气。",
            "太平有象，三宫二圣，万年千岁。",
            "双玉杯深，五云楼迥，不妨频醉。",
            "细看来、不是飞花，片片是、丰年瑞。"
        ],
        "notes": "",
        "id": "6c4f5d0fea7777968331848e49959c23"
    },
    {
        "author": "吴琚",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "岸柳可藏鸦。",
            "路转溪斜。",
            "忘机鸥鹭立汀沙。",
            "咫尺锺山迷望眼，一半云遮。",
            "临水整乌纱。",
            "两鬓苍华。",
            "故乡心事在天涯。",
            "几日不来春便老，开尽桃花。"
        ],
        "notes": "",
        "id": "54512db2b3ce485682ed1a5716aa696c"
    },
    {
        "author": "吴琚",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "云叶弄轻阴。",
            "屋角鸠鸣。",
            "青梅著子欲生仁。",
            "冷落江天寒食雨，花事关情。",
            "池馆昼盈盈。",
            "人醉寒轻。",
            "一川芳草只销凝。",
            "时有入帘新燕子，明日清明。"
        ],
        "notes": "",
        "id": "830fe855a2cc9c38bc0410b1ccb941e5"
    },
    {
        "author": "吴琚",
        "dynasty": "宋",
        "type": "词",
        "rhythmic": "酹江月・念奴娇",
        "title": "",
        "preface": "",
        "paragraphs": [
            "玉虹遥挂，望青山隐隐，一眉如抹。",
            "忽觉天风吹海立，好似春霆初发。",
            "白马凌空，琼鳌驾水，日夜朝天阙。",
            "飞龙舞凤，郁葱环拱吴越。",
            "此景天下应无，东南形胜，伟观真奇绝。",
            "好是吴儿飞彩帜，蹴起一江秋雪。",
            "黄屋天临，水犀云拥，看击中流楫。",
            "晚来波静，海门飞上明月。"
        ],
        "notes": "",
        "id": "6d2d15d466dc762d5183e701fda0a09c"
    }
]