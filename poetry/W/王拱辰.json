[
    {
        "author": "王拱辰",
        "dynasty": "宋",
        "type": "诗",
        "rhythmic": "",
        "title": "老苏先生挽词",
        "preface": "",
        "paragraphs": [
            "气得岷峨秀，才推买马优。",
            "未承宣室间，空有茂陵求。",
            "玩易穷三圣，论书正九畴。",
            "欲知歆向学，二子继弓裘。"
        ],
        "notes": "",
        "id": "39c63930c3b50916ff853cf21e2e8848"
    },
    {
        "author": "王拱辰",
        "dynasty": "宋",
        "type": "诗",
        "rhythmic": "",
        "title": "和尧夫先生安乐窝中好打乖吟",
        "preface": "",
        "paragraphs": [
            "安乐窝中名隠君，腹藏经笥富多闻。",
            "一廛水竹为生计，三径琴觞混世纷。",
            "婉画旧尝辞幕府，少微今已应星文。",
            "了心便是栖真地，何必烟霞卧白云。"
        ],
        "notes": "",
        "id": "b68790cf573540587af3f8ea2986a1bb"
    },
    {
        "author": "王拱辰",
        "dynasty": "宋",
        "type": "诗",
        "rhythmic": "",
        "title": "耆英会诗",
        "preface": "",
        "paragraphs": [
            "西都山水天下奇，神嵩景室环清伊。",
            "甫申间气秀不绝，生贤会圣昌明时。",
            "衣冠占数盛文雅，台符卿月光离离。",
            "魏京雄奥压幽朔，游宫御府严天威。",
            "膏田千里翳桑柘，犀甲万旅驯熊罴。",
            "公当缓带名三镇，悬赤继轸承保厘。",
            "追推契遇最深旧，加复雍孟交旌麾。",
            "仁皇一庄龙虎榜，桂堂先后攀高枝。",
            "宦游出处五十载，鸾台骥路俱腾夷。",
            "三公极位固辽隔，五年以长犹肩随。",
            "公今复主凤门钥，仆亦再抚侗台圻。",
            "二京相望阻河广，三径不克陪游嬉。",
            "忽闻干步踵门至，投我十二耆英诗。",
            "整冠肃貌讽章句，若坐宝肆罗珠玑。",
            "为言白傅有高躅，九尹结社真可师。",
            "欲令千载著风迹，亟就僧馆图神姿。",
            "词宗端殿序篇目，滂洒大笔何淋漓。",
            "眷言履道靡充诎，菟裘近邑将营归。",
            "敢云绘素得精笔，愿列霜壁如唐规。",
            "退居旧相国元老，十年还政瀍之涯。",
            "康宁富贵备五福，灵宝盛气如虹霓。",
            "昔年大对继晁董，登科赐第同一期。",
            "紫垣步武既通接，金沙里闬还邻比。",
            "探禅论道剧训对，摩轧太古穷天机。",
            "二贤勋业冠朝省，爵齿官学谁依稀。",
            "今将图画表来世，讵可下客联缨緌。",
            "既蒙月品定人物，不敢循避违风期。",
            "况承开阁厚宾客，富有景物佳园池。",
            "铜驼坊西福善宅，修竹万个笼清漪。",
            "天光台高未百尺，下眺林岭如屏帷。",
            "花王千品尽殊胜，风光绣画三春晖。",
            "六相街中潞公第，碧瓦万木烟参差。",
            "左隅庙室本经礼，右阁宸翰尊星奎。",
            "婆娑青凤舞松柏，焕烂素锦薰酴醿。",
            "石渠飞溜漱寒玉，昼夜竽瑟鸣阶墀。",
            "伊予陋宇治穷僻，姑喜地广为环溪。",
            "楼名多景可旷望，台号风月延清晖。",
            "四时花蘤不外假，拏舟傲帻联嬉怡。",
            "怀归抚事若饥渴，恨无羽翼西南飞。",
            "人生交旧贵伦辈，情亲意接心相知。",
            "岂无晚秀负才蕴，高谈大笑拘礼仪。",
            "洛中故事名义燕，二毛第一年相推。",
            "洒冠登仕荷天宠，尊君报国当百为。",
            "既嗟大耋盍知止，纳禄谢事皆所宜。",
            "顾方北道倚烦剧，未许解绂披荷衣。",
            "长篇不令负花约，为指风什歌式微。",
            "如羹甘露爽心骨，似柄玉麈亲颜眉。",
            "兰丛虽未长罗宅，菊英似亦思陶篱。",
            "子山已著小园赋，彦伦犹媿钟山移。",
            "聊摅短引谢招隠，肯使猿鹤常惊啼。"
        ],
        "notes": "",
        "id": "cfa5baa1811a2458b7f4629b92093fcb"
    },
    {
        "author": "王拱辰",
        "dynasty": "宋",
        "type": "诗",
        "rhythmic": "",
        "title": "送会稽何从事",
        "preface": "",
        "paragraphs": [
            "行行岐路出尘闲，从事犹胜执戟间。",
            "景象徧经江左地，封疆全得浙中山。",
            "侯藩𫏐列谈宾位，纶阁看随墨客班。",
            "到郡莫为经岁计，诏书非久急征还。"
        ],
        "notes": "",
        "id": "efc6c1c3004d97d7030299736122f949"
    },
    {
        "author": "王拱辰",
        "dynasty": "宋",
        "type": "诗",
        "rhythmic": "",
        "title": "史院席上奉和吴相公原韵",
        "preface": "",
        "paragraphs": [
            "累圣千春统，编年四纪余。",
            "官归柱史笔，经约鲁麟书。",
            "班马才长矣，仁英道伟欤。",
            "恩招宴东观，酾酒荷盈车。"
        ],
        "notes": "",
        "id": "39a7912fc4f17fb564e923f942b84288"
    },
    {
        "author": "王拱辰",
        "dynasty": "宋",
        "type": "诗",
        "rhythmic": "",
        "title": "诗一首",
        "preface": "",
        "paragraphs": [
            "圣神深意念遐方，前后皆驰谕蜀郎。",
            "从此邮亭为盛事，乘轺相继有三王。"
        ],
        "notes": "",
        "id": "113a17a46886fdd476e37ef43f6dd995"
    },
    {
        "author": "王拱辰",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "棋墅风烟清早夏，禊亭兰茝暗残春。"
        ],
        "notes": "",
        "id": "53730a9add4c623475ff8ecc669da769"
    }
]