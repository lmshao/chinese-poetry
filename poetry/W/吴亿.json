[
    {
        "author": "吴亿",
        "dynasty": "宋",
        "type": "诗",
        "rhythmic": "",
        "title": "游莺脰湖",
        "preface": "",
        "paragraphs": [
            "树色烟光两岸分，棹歌声里散鸥群。",
            "船浮春水天疑近，人对春风酒易醺。",
            "翠袖不须花下舞，洞箫还待月中闻。",
            "仙游钓客今何在，湖上年年自白云。"
        ],
        "notes": "",
        "id": "b9f96bfaa5ce897c2c36e1e16e1fc304"
    },
    {
        "author": "吴亿",
        "dynasty": "宋",
        "type": "诗",
        "rhythmic": "",
        "title": "磨崖中兴颂",
        "preface": "",
        "paragraphs": [
            "借问江头人钓鱼，为言灵武事何如。",
            "磨崖岂是当时意，两字噫嘻金镜书。"
        ],
        "notes": "",
        "id": "0a15f76090a57893da407690f24199a0"
    },
    {
        "author": "吴亿",
        "dynasty": "宋",
        "type": "词",
        "rhythmic": "南乡子",
        "title": "",
        "preface": "",
        "paragraphs": [
            "江上雪初消。",
            "暖日晴烟弄柳条。",
            "认得裙腰芳草路，魂消。",
            "曾折梅花过断桥。",
            "潘鬓为谁凋。",
            "长恨金闺闭阿娇。",
            "遥想晚妆呵手罢，夭饶。",
            "更傍珠唇暖玉箫。"
        ],
        "notes": "",
        "id": "c30dde51979afccfad30fa6cea029d74"
    },
    {
        "author": "吴亿",
        "dynasty": "宋",
        "type": "词",
        "rhythmic": "烛影摇红",
        "title": "",
        "preface": "",
        "paragraphs": [
            "楼雪初消，丽谯吹罢单于晚。",
            "使君千炬起班春，歌吹香风暖。",
            "十里珠帘尽卷。",
            "正人在、蓬壶阆苑。",
            "卖薪买酒，立马传觞，升平重见。",
            "谁识鳌头，去年曾侍传柑宴。",
            "至今衣袖带天香，行处氤氲满。",
            "已是春宵苦短。",
            "且莫遣、欢游意懒。",
            "细听归路，璧月光中，玉箫声远。"
        ],
        "notes": "",
        "id": "cc915f978384cf68a3468cc5c319364c"
    }
]