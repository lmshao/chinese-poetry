[
    {
        "author": "王广文",
        "dynasty": "宋",
        "type": "词",
        "rhythmic": "金缕歌・贺新郎",
        "title": "",
        "preface": "",
        "paragraphs": [
            "辜负东风约。",
            "忆曾将、淮南草木，笔端笼络。",
            "后土祠中明月夜，忽有瑶姬跨鹤。",
            "迥不比、水仙低弱。",
            "天上人间惟一本，倒千锺、琼露花前酌。",
            "追往事，怎忘却。",
            "移根应费仙家药。",
            "漫回头、关山信断，堡城笳作。",
            "问讯而今平安否，莫遣玉箫惊落。",
            "但画卷、依稀描著。",
            "白发愧无渡江曲，与吾家、子敬相酬酢。",
            "新旧恨，两交错。"
        ],
        "notes": "",
        "id": "6bd657dd7ec00edfeead89be199eced2"
    }
]