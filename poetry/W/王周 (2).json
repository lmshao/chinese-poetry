[
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "泊姑熟口",
        "preface": "",
        "paragraphs": [
            "杳杳金陵路，难禁欲断魂。",
            "雨晴山有态，风晚水无痕。",
            "远色千樯岸，愁声一笛村。",
            "如何遣怀抱，诗毕自开尊。"
        ],
        "notes": "",
        "id": "8f3b761504f139a6e455e81c710a60e9"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "湖口县",
        "preface": "",
        "paragraphs": [
            "柴桑分邑载图经，屈曲山光展画屏。",
            "最是芦洲东北望，人家残照隔烟汀。"
        ],
        "notes": "",
        "id": "aa6563cee9595adba048a386a6914bf0"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "岳州众湖阻风二首 一",
        "preface": "",
        "paragraphs": [
            "众湖湖口系兰船，睡起中餐又却眠。",
            "风伯如何解回怒，数宵樯倚碧芦烟。"
        ],
        "notes": "",
        "id": "07918a8ac80c77995cdec0fb3045bae1"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "岳州众湖阻风二首 二",
        "preface": "",
        "paragraphs": [
            "偶系扁舟枕绿莎，旋移深处避惊波。",
            "晓来闲共渔人话，此去巴陵路几多。"
        ],
        "notes": "",
        "id": "1d5c85d35c8979071b63c6f067f9a1ca"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "问春",
        "preface": "",
        "paragraphs": [
            "游丝垂幄雨依依，枝上红香片片飞。",
            "把酒问春因底意，为谁来后为谁归。"
        ],
        "notes": "",
        "id": "368f5a47de9a20af0e039c2263f2bdbf"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "春荅",
        "preface": "",
        "paragraphs": [
            "花枝千万趁春开，三月瓓珊即自回。",
            "剩向东园种桃李，明年依旧为君来。"
        ],
        "notes": "",
        "id": "f033999ab45c6df3642750b1a809f004"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "西塞山二首 一",
        "preface": "",
        "paragraphs": [
            "西塞名山立翠屏，浓岚横入半江青。",
            "千寻铁鏁无由问，石壁空存道者形。"
        ],
        "notes": "",
        "id": "751bc42fa0942cb1e9f812ef061416bd"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "西塞山二首 二",
        "preface": "",
        "paragraphs": [
            "匹妇顽然莫问因，匹夫何去望千春。",
            "翻思岵屺传诗什，举世曾无化石人。"
        ],
        "notes": "",
        "id": "95895a8e8901691403be4313a34604d8"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "使风",
        "preface": "",
        "paragraphs": [
            "风起即千里，风回翻问津。",
            "沈思宦游者，何啻使风人。"
        ],
        "notes": "",
        "id": "c229b982202dfa450e440cfdc70c6f17"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "石首山",
        "preface": "",
        "paragraphs": [
            "首出崔嵬占上游，迥存浓翠向荆州。",
            "空闻别有回山力，却见长江曲尺流。"
        ],
        "notes": "",
        "id": "45342695ccd0541208271ac7f6c93233"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "金口步",
        "preface": "",
        "paragraphs": [
            "两山鬬咽喉，群石矗牙齿。",
            "行客无限怨，横吞一江水。"
        ],
        "notes": "",
        "id": "466a3a94f682a7aa9093058caa0533f5"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "采桑女二首 一",
        "preface": "",
        "paragraphs": [
            "渡水采桑归，蚕老催上机。",
            "扎扎得盈尺，轻素何人衣。"
        ],
        "notes": "",
        "id": "a2d0e869657020f8c1176fcb46b1b40a"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "采桑女二首 二",
        "preface": "",
        "paragraphs": [
            "采桑知蚕饥，投梭惜夜迟。",
            "谁夸罗绮丛，新画学月眉。"
        ],
        "notes": "",
        "id": "84fe68ea3e4c878ed9eacb215edfaca5"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "渡溪",
        "preface": "",
        "paragraphs": [
            "渡溪溪水急，水溅罗衣湿。",
            "日暮犹未归，盈盈水边立。"
        ],
        "notes": "",
        "id": "28960ee22a5e6b63c17ad013cb969bcd"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "落叶",
        "preface": "",
        "paragraphs": [
            "素律铄欲脆，青女妒复稀。",
            "月冷天风吹，叶叶乾红飞。"
        ],
        "notes": "",
        "id": "23d7fd81ffdf5181430a9c26a208f5e5"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "宿疎陂驿",
        "preface": "",
        "paragraphs": [
            "秋染棠梨叶半红，荆州东望草平空。",
            "谁知孤宦天涯意，微雨萧萧古驿中。"
        ],
        "notes": "",
        "id": "395e147f05320514297cec1f6ac02669"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "再经秭归二首 一",
        "preface": "",
        "paragraphs": [
            "总角曾随上峡船，寻思如梦可凄然。",
            "夜来孤馆重来宿，枕底滩声似旧年。"
        ],
        "notes": "",
        "id": "268c6a96b67a266a4e78cf1ea725eae8"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "再经秭归二首 二",
        "preface": "",
        "paragraphs": [
            "秭归城邑昔曾过，旧识无人奈老何。",
            "独有凄清难改处，月明闻唱竹枝歌。"
        ],
        "notes": "",
        "id": "6325087f5e173b52401b3258fa05e8eb"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "霞",
        "preface": "",
        "paragraphs": [
            "拂拂生残晖，层层如裂绯。",
            "天风翦成片，疑作仙人衣。"
        ],
        "notes": "",
        "id": "1803099b97d8e9cb8f1d1e47b9e0c995"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "巫山公署壁有佚名戏书二韵",
        "preface": "",
        "paragraphs": [
            "南陵直上路盘盘，平地凌云势万端。",
            "堪笑巴民不厌足，更嫌山少画山看。"
        ],
        "notes": "",
        "id": "33481bbaf6fda7792027f593c13fb7f2"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "道院",
        "preface": "",
        "paragraphs": [
            "白日人稀到，帘垂道院深。",
            "雨苔生古壁，雪雀聚寒林。",
            "忘虑凭三乐，消闲信五禽。",
            "谁知是官府，烟缕满𬬻沈。"
        ],
        "notes": "",
        "id": "c1eaf365348339d3b8b97bd1dc6d5d9f"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "会哙岑山人",
        "preface": "",
        "paragraphs": [
            "渝州江上忽相逢，说隐西山最上峰。",
            "略坐移时又分别，片云孤鹤一枝筇。"
        ],
        "notes": "",
        "id": "ac151a473789023104ef46ab2eb30dd1"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "巴江",
        "preface": "",
        "paragraphs": [
            "巴江江水色，一带浓蓝碧。",
            "仙女瑟瑟衣，风梭晚来织。"
        ],
        "notes": "",
        "id": "ea1339180815e701694a229eb4c2d678"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "小园桃李始花偶以成咏",
        "preface": "",
        "paragraphs": [
            "桃李栽成艳格新，数枝留得小园春。",
            "半红半白无风雨，随分夭容解笑人。"
        ],
        "notes": "",
        "id": "47dc323cc410d9b0afc0fcc9f2300cb0"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "公居",
        "preface": "",
        "paragraphs": [
            "公居门馆静，旅寄万州城。",
            "山共秋烟紫，霜幷夜月清。",
            "无愁干酒律，有句入诗评。",
            "何必须林下，方驰吏隐名。"
        ],
        "notes": "",
        "id": "aa8dfac3351e803b2a3c2bd5dc40d912"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "富池口",
        "preface": "",
        "paragraphs": [
            "扁舟闲引望，望极更盘桓。",
            "山密碍江曲，雨多饶地寒。",
            "短莎烟苒苒，惊浪雪漫漫。",
            "难写愁何限，乡关在一端。"
        ],
        "notes": "",
        "id": "0d3ab0ce87226efa06a028b06202ffcf"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "夔州病中",
        "preface": "",
        "paragraphs": [
            "隐几经旬疾未痊，孤灯孤驿若为眠。",
            "郡楼昨夜西风急，一一更筹到枕前。"
        ],
        "notes": "",
        "id": "df5f9db183d99d3537dfd820495076c4"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "题厅壁",
        "preface": "",
        "paragraphs": [
            "永日无他念，孤清吏隐心。",
            "竹声幷雪碎，溪色共烟深。",
            "数息闲凭几，缘情默寄琴。",
            "谁知同寂寞，相与结知音。"
        ],
        "notes": "",
        "id": "b92ce9554a258062475570ac65f451ed"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "过武宁县",
        "preface": "",
        "paragraphs": [
            "行过武宁县，初晴物景和。",
            "岸回惊水急，山浅见天多。",
            "细草浓蓝泼，轻烟匹练拖。",
            "晚来何处宿，一笛起渔歌。"
        ],
        "notes": "",
        "id": "fce2c5362ad7a5002a4815e972921f54"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "路次覆盆驿",
        "preface": "",
        "paragraphs": [
            "曾上青泥蜀道难，架空成路入云寒。",
            "如何却向巴东去，三十六盘天外盘。"
        ],
        "notes": "",
        "id": "5207748dbf5f4f45a89280ab6a8487e6"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "藕池阻风寄同行抚牧裘驾",
        "preface": "",
        "paragraphs": [
            "船樯相望荆江中，岸芦汀树烟蒙蒙。",
            "路闻隄缺水如箭，未知何日生南风。"
        ],
        "notes": "",
        "id": "2f8d442f83f499f2275e4ae3ce9bd2bb"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "无题二首 一",
        "preface": "",
        "paragraphs": [
            "冰雪肌肤力不胜，落花飞絮遶风亭。",
            "不知何事秋千下，蹙破愁眉两点青。"
        ],
        "notes": "",
        "id": "d231159138a9a3590bc3d899c7404151"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "无题二首 二",
        "preface": "",
        "paragraphs": [
            "梨花如雪已相迷，更被惊乌半夜啼。",
            "帘卷玉楼人寂寂，一钩新月未沈西。"
        ],
        "notes": "",
        "id": "53a9f955dd462cb77613125a4518ff84"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "泊巴东",
        "preface": "",
        "paragraphs": [
            "偶泊巴东古县前，宦情乡思两绵绵。",
            "不堪蜡炬烧残泪，雨打船窗半夜天。"
        ],
        "notes": "",
        "id": "45bc092449492023478e889b9807c034"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "道中未开木杏花",
        "preface": "",
        "paragraphs": [
            "粉英香萼一般般，无限行人立马看。",
            "村女浴蚕桑柘绿，枉将颜色忍春寒。"
        ],
        "notes": "",
        "id": "08c42131c581d6383c8922fc3b2bcaff"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "西山晚景",
        "preface": "",
        "paragraphs": [
            "公局长清淡，池亭晚景中。",
            "蔗竿闲倚碧，莲朵静淹红。",
            "半引弯弯月，微生𫗋𫗋风。",
            "无思复无虑，此味几人同。"
        ],
        "notes": "",
        "id": "424df7db2a273423b38b3e0097334788"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "自和",
        "preface": "",
        "paragraphs": [
            "一片残阳景，朦胧淡月中。",
            "兰芽纡嫩紫，棃颊抹生红。",
            "琴阮资清格，冠簪养素风。",
            "烟霄半知足，吏隐少相同。"
        ],
        "notes": "",
        "id": "b21a3625433df61629f3b510f9eeda54"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "齿落词",
        "preface": "",
        "paragraphs": [
            "己卯至庚辰，仲夏晦之暮。",
            "吾齿右排上，一齿脱而去。",
            "呼吸缺吾防，咀嚼欠吾助。",
            "年籥惜不返，日驭走为蠹。",
            "唇亡得无寒，舌在从何诉。",
            "辅车宜长依，发肤可增惧。",
            "不须考前古，聊且为近喻。",
            "有如云中雨，雨散绝回顾。",
            "有如枝上叶，叶脱难再附。",
            "白发非独愁，红颜岂私驻。",
            "何必郁九回，何必牵百虑。",
            "开尊复开怀，引笔作长句。"
        ],
        "notes": "",
        "id": "e9ba29117f82208a42e9ec56c0ffd55d"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "淘金碛",
        "preface": "",
        "paragraphs": [
            "画船晚过淘金碛，不见黄金惟见石。",
            "犹恐黄金价未高，见得锱铢几多力。"
        ],
        "notes": "",
        "id": "9461f751d314076a10538d0d2e010233"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "施南路偶书",
        "preface": "",
        "paragraphs": [
            "大石岭南梅欲发，南陵陂上雪初飞。",
            "苦无酒解愁成阵，又附兰桡向秭归。"
        ],
        "notes": "",
        "id": "2031fbabbff08a53f649038b42f27ef4"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "大石岭驿梅花",
        "preface": "",
        "paragraphs": [
            "仙中姑射接瑶姬，成阵清香拥路岐。",
            "半出驿墙谁画得，雪英相倚两三枝。"
        ],
        "notes": "",
        "id": "27985c1f2db6e622458e5aa1061b1464"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "赠怤师",
        "preface": "",
        "paragraphs": [
            "水中有片月，照耀婵娟姿。",
            "庭前有孤栢，竦秀岁寒期。",
            "坚然物莫迁，寂焉心为师。",
            "声发响必荅，形存影即随。",
            "雪花安结子，雪叶宁附枝。",
            "兰死不改香，井寒岂生澌。",
            "晨𬬻烟褭褭，病发霜丝丝。",
            "丈室冰凛冽，一衲云离披。",
            "顾此名利场，得不慙冠绥。"
        ],
        "notes": "",
        "id": "803626bb52e9c4444f1a83140eb5334d"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "游仙都观",
        "preface": "",
        "paragraphs": [
            "冷杉枯栢路盘空，毛发生寒略略风。",
            "两汉真仙在何处，巡香行遶蘂珠宫。"
        ],
        "notes": "",
        "id": "c4b4d3a20dc67b51bd887f2bf6983ab6"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "志峡船具诗 梢",
        "preface": "",
        "paragraphs": [
            "制之居首尾，俾之辨斜正。",
            "首动尾聿随，斜取正为定。",
            "有如提吏笔，有如执时柄。",
            "有如秉师律，有如宣命令。",
            "守彼方与直，得其刚且劲。",
            "既能济险难，何畏涉辽敻。",
            "招招俾作主，泛泛实司命。",
            "风乌愧斟酌，画鹢空辉映。",
            "古人存丰规，猗欤聊引证。"
        ],
        "notes": "",
        "id": "9ae5cdeaa5b3c6ab5056da82ff8879f0"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "志峡船具诗 𫇛",
        "preface": "",
        "paragraphs": [
            "用之大曰舻，冠乎小者楫。",
            "通津既能济，巨浸即横涉。",
            "身之使者颊，虎之拏者爪。",
            "鱼之拨者鬣，弩之进者䇲。",
            "此实为相须，相须航一叶。"
        ],
        "notes": "",
        "id": "c6f365fd45eeb6cbce736eb733db535f"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "志峡船具诗 戙",
        "preface": "",
        "paragraphs": [
            "箭飞峡中水，锯立峡中石。",
            "峡与水为隘，水与石相击。",
            "𣸣为生险艰，声发甚霹雳。",
            "三老航一叶，百丈空千尺。",
            "苍黄徒尔为，倏忽何可测。",
            "篙之小难制，戙之独有力。",
            "猗嗟戙之为，彬彬坚且直。",
            "有如用武人，森森矗戈戟。",
            "有如敢言士，落落吐胸臆。",
            "拯危居坦夷，济险免兢惕。",
            "志彼哲匠心，俾其来者识。"
        ],
        "notes": "",
        "id": "2e8ec0dfce23aed94d0923fbd0884bf6"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "志峡船具诗 百丈",
        "preface": "",
        "paragraphs": [
            "少尝侍先君，余闲诵白氏。",
            "始得入峡诗，深味作诗旨。",
            "云有万仞山，云有千丈水。",
            "自念坎𡒄时，尤多兢慎理。",
            "山束峡如口，水漱石如齿。",
            "孤舟行其中，薄冰犹坦履。",
            "孱颜屹焉立，汹涌勃然起。",
            "百丈为前牵，万险即平砥。",
            "破之以筼筜，续之以麻枲。",
            "砺之坚以节，引之直如矢。",
            "杼轴连半空，长短随两涘。",
            "铁锁枉驰名，锦缆谩称美。",
            "长绳岂能系，朽索何足拟。",
            "苟非𦁤之为，胡可力行此。"
        ],
        "notes": "",
        "id": "fa1d3d2e98a5b1745041d1739e9dd0f9"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "早春西园",
        "preface": "",
        "paragraphs": [
            "引步携筇竹，西园小径通。",
            "雪欹梅蔕绿，春入杏梢红。",
            "静意崖穿溜，孤愁笛破空。",
            "如何将此景，收拾向图中。"
        ],
        "notes": "",
        "id": "c0d5c963a4b8ca53ef5711118eee8ab4"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "金盘草诗",
        "preface": "",
        "paragraphs": [
            "今春从南陵，得草名金盘。",
            "金盘有仁性，生在林一端。",
            "根节岁一节，食之甘而酸。",
            "风俗竞采掇，俾人防急难。",
            "巴中虵虺毒，解之如走丸。",
            "巨叶展六出，软干分长竿。",
            "摇摇绿玉活，褭褭香荷寒。",
            "世云暑酷月，郁有神物看。",
            "天之产于此，意欲生民安。",
            "今之为政者，何不反此观。",
            "知彼苛且猛，慎勿虐而残。",
            "一物苟失所，万金惟可叹。",
            "莫并蒿与莱，岂羡芝及兰。",
            "勤渠护根本，栽植当庭栏。",
            "寄言好生者，休说神仙丹。"
        ],
        "notes": "",
        "id": "8d27cc033fe5e2e2c4e5af4b0cbc90cf"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "和程刑部三首 公会亭",
        "preface": "",
        "paragraphs": [
            "公事公言地，标名姓必臧。",
            "江山如得助，谈笑若为妨。",
            "均赋乡原肃，详刑郡邑康。",
            "官箴居座右，夙夜算难忘。"
        ],
        "notes": "",
        "id": "e2147775cdbbb3fe0b891d0e07ae2771"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "和程刑部三首 碧鲜亭",
        "preface": "",
        "paragraphs": [
            "𫗋𫗋笼清籁，萧萧鏁翠阴。",
            "向高思尽节，从直美虚心。",
            "迥砌滋苍藓，幽窗伴素琴。",
            "公余时引步，一径静中深。"
        ],
        "notes": "",
        "id": "a829d07da79dcf7ff3de3218102a6559"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "和程刑部三首 清涟合",
        "preface": "",
        "paragraphs": [
            "照影翻窗绮，层纹滉额波。",
            "丝青迷岸柳，茸绿蘸汀莎。",
            "片雪翘饥鹭，孤香卷嫩荷。",
            "凭栏堪入画，时听竹枝歌。"
        ],
        "notes": "",
        "id": "0f9cd5cc1ffdaae91b567539a2c54822"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "自喻",
        "preface": "",
        "paragraphs": [
            "予念天之生，生本空疎器。",
            "五岁禀慈训，愤悱读书志。",
            "七岁辨声律，勤苦会诗赋。",
            "九岁执公卷，倜傥干名意。",
            "乞荐乡老书，幸会春官试。",
            "折桂愧巍峩，依莲何气味。",
            "性拙绝不佞，才短无余地。",
            "前年会知己，荐章实非据。",
            "宁见民说平，空荷君恩寄。",
            "瞿唐抵巴渝，往来名揽辔。",
            "孤舟一水中，艰险实可畏。",
            "群操百丈牵，临难无苟避。",
            "𣸣向江底发，水在石中沸。",
            "槌鼓称打宽，系纫呼下纬。",
            "善恶胡可分，死生何足讳。",
            "骑衡与垂堂，非不知前喻。",
            "临渊与履冰，非不知深虑。",
            "我今縻搢绅，善地谁人致。",
            "城孤与社鼠，巧佞谁从庇。",
            "奴颜与婢膝，丑直谁从媚。",
            "妻儿敻限越，容颜几憔悴。",
            "致身霄汉人，呝嚱尽贤智。"
        ],
        "notes": "",
        "id": "9fa3c6e03e664ed309ede398cad9167b"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "巫山庙",
        "preface": "",
        "paragraphs": [
            "庙前溪水流潺潺，庙中修竹声珊珊。",
            "襄王一梦杳难问，晚晴天气归云闲。"
        ],
        "notes": "",
        "id": "9f32dfbe375a9b121944ea8f55da1c90"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "下瞿塘寄时同年",
        "preface": "",
        "paragraphs": [
            "春寒天气下瞿塘，大壤溪前柳线长。",
            "须信孤云是孤宦，莫将乡思附归艎。"
        ],
        "notes": "",
        "id": "f507fce320d6661949f70762b556d41b"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "和杜运使巴峡地暖节物与中土异黯然有感诗三首 一",
        "preface": "",
        "paragraphs": [
            "随柳参差破绿芽，此中依约欲飞花。",
            "春光是处伤离思，何况归期未有涯。"
        ],
        "notes": "",
        "id": "054bf3b2c95d4f6289b71ef213ecade8"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "和杜运使巴峡地暖节物与中土异黯然有感诗三首 二",
        "preface": "",
        "paragraphs": [
            "始看菊蘂开篱下，又见梅花寄岭头。",
            "揽辔巴西官局冷，几凭春酒沃乡愁。"
        ],
        "notes": "",
        "id": "9df1564520cbc4eff51e3e5c6af86d4b"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "和杜运使巴峡地暖节物与中土异黯然有感诗三首 三",
        "preface": "",
        "paragraphs": [
            "花品姚黄冠洛阳，巴中春早羡孤芳。",
            "不知别有栽培力，流咏新诗与激昂。"
        ],
        "notes": "",
        "id": "ced8a4812a455254bd015f0c8fe7f06e"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "施南太守以猨儿为寄作诗答之",
        "preface": "",
        "paragraphs": [
            "虞人初获酉江西，长臂难将意马齐。",
            "今日未啼头已白，不堪深入白云啼。"
        ],
        "notes": "",
        "id": "2b8ed0b16ba11616d3fe2b2f8b73c7c2"
    },
    {
        "author": "王周",
        "dynasty": "唐",
        "type": "诗",
        "rhythmic": "",
        "title": "巫庙",
        "preface": "",
        "paragraphs": [
            "巴水走若箭，峡山开如屏。",
            "汹涌匹练白，𡷾崒浓蓝青。",
            "崖空蓄云雨，滩恶惊雷霆。",
            "神仙宅幽邃，庙貌横杳冥。",
            "隐约可一梦，缥缈余千龄。",
            "名利有所役，舟楫无暂停。",
            "悉宰垂[肸]蚃，祠祷希安宁。",
            "鵶鵶尔何物，飞飞来庙庭。",
            "纷纷飏寥泬，远近随虚舲。",
            "铁石砺觜爪，金碧辉光翎。",
            "翔集托阴险，鹐啄贪膻腥。",
            "日既恃威福，岁久为精灵。",
            "依草与附木，诬诡殊不经。",
            "城狐与社鼠，琐细何足听。",
            "况乎人假人，心阔吞沧溟。"
        ],
        "notes": "",
        "id": "2d72541328184f11aa16ac70329a5b8f"
    }
]