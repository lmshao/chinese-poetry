[
    {
        "author": "韦嗣立",
        "dynasty": "唐",
        "type": "诗",
        "rhythmic": "",
        "title": "偶游龙门北溪忽怀骊山别业因以言志示弟淑奉呈诸大僚",
        "preface": "",
        "paragraphs": [
            "幽谷杜陵边，风烟别几年。",
            "偶来伊水曲，溪嶂觉依然。",
            "傍浦怜芳树，寻崖爱绿泉。",
            "岭云随马足，山鸟向人前。",
            "地合心俱静，言因理自玄。",
            "短才叨重寄，尸禄愧妨贤。",
            "每挹挂冠侣，思从初服旋。",
            "稻粱仍欲报，岁月坐空捐。",
            "助岳无纤块，输溟谢末涓。",
            "还悟北辕失，方求南涧田。"
        ],
        "notes": "",
        "id": "96950717aad29b9c30ed0a901dc7d1d4"
    },
    {
        "author": "韦嗣立",
        "dynasty": "唐",
        "type": "诗",
        "rhythmic": "",
        "title": "奉和九日幸临渭亭登高应制得深字",
        "preface": "",
        "paragraphs": [
            "层观远沈沈，鸾旗九日临。",
            "帷宫压水岸，步辇入烟岑。",
            "枝上萸新采，樽中菊始斟。",
            "愿陪欢乐事，长与岁时深。"
        ],
        "notes": "",
        "id": "6dd56ecb006875db94922ed25d309601"
    },
    {
        "author": "韦嗣立",
        "dynasty": "唐",
        "type": "诗",
        "rhythmic": "",
        "title": "奉和张岳州王潭州别诗二首 一",
        "preface": "",
        "paragraphs": [
            "茂先王佐才，作牧楚江隈。",
            "登楼正欲赋，复遇仲宣来。",
            "黄鹄飞将远，雕龙文为开。",
            "宁知昔联事，听曲有余哀。"
        ],
        "notes": "",
        "id": "d2c16c5ed3ed2a2dcfcfb96d999582fb"
    },
    {
        "author": "韦嗣立",
        "dynasty": "唐",
        "type": "诗",
        "rhythmic": "",
        "title": "奉和张岳州王潭州别诗二首 二",
        "preface": "",
        "paragraphs": [
            "昔时陪二贤，缨冕会神仙。",
            "一去驰江海，相逢共播迁。",
            "无因千里驾，忽覩四愁篇。",
            "览讽欢何已，欢终徒怆然。"
        ],
        "notes": "",
        "id": "b6dcd00027b8abcf506e7c2673ff481f"
    },
    {
        "author": "韦嗣立",
        "dynasty": "唐",
        "type": "诗",
        "rhythmic": "",
        "title": "奉和初春幸太平公主南庄应制",
        "preface": "",
        "paragraphs": [
            "主第岩扃架鹊桥，天门阊阖降鸾镳。",
            "历乱旌旗转云树，参差台榭入烟霄。",
            "林间花杂平阳舞，谷里莺和弄玉箫。",
            "已陪沁水追欢日，行奉茅山访道朝。"
        ],
        "notes": "",
        "id": "bcbb7b94aed0f914218e15d11b17c6b4"
    },
    {
        "author": "韦嗣立",
        "dynasty": "唐",
        "type": "诗",
        "rhythmic": "",
        "title": "自汤还都经龙门北溪赠张左丞崔礼部崔光禄",
        "preface": "",
        "paragraphs": [
            "栖闲有愚谷，好事枉朝轩。",
            "树接前驱拥，岩传后骑喧。",
            "褰帘出野院，植杖候柴门。",
            "既拂林下席，仍携池上樽。",
            "深期契幽赏，实谓展欢言。",
            "末眷诚未易，佳游时更敦。",
            "俄看啸俦侣，各已共飞𬸣。",
            "延睇尽朝日，长怀通夜魂。",
            "空闻岸竹动，徒见浦花繁。",
            "多愧春莺曲，相求意独存。"
        ],
        "notes": "",
        "id": "bba5563f4f419861b6e48621fff10d86"
    },
    {
        "author": "韦嗣立",
        "dynasty": "唐",
        "type": "诗",
        "rhythmic": "",
        "title": "酬崔光禄冬日述怀赠答",
        "preface": "",
        "paragraphs": [
            "亭伯负高名，羽仪称上京。",
            "魏珠能烛乘，秦璧许连城。",
            "六月飞将远，三冬学已精。",
            "洛阳推贾谊，江夏贵黄琼。",
            "推演中都术，旋参河尹声。",
            "累迁登御府，移拜践名卿。",
            "庭聚歌钟丽，门罗棨戟荣。",
            "鹦杯飞广席，兽火列前楹。",
            "散诞林园意，殷勤敬爱情。",
            "无容抱衰疾，良宴每招迎。",
            "契得心逾重，言忘道益真。",
            "相勗忠义节，共谈词赋英。",
            "雕虫曾靡弃，白凤已先鸣。",
            "光接神愈骇，音来味不成。",
            "短歌甘自思，鸿藻弥难清。",
            "东里方希润，西河敢窃明。",
            "厚诬空见迫，丧德岂无诚。",
            "端守宫闱地，寒烟朝暮平。",
            "顾才无术浅，怀器识忧盈。",
            "月下对云阙，风前闻夜更。",
            "昌年虽共偶，欢会此难幷。",
            "为怜漳浦曲，沈痼有刘桢。"
        ],
        "notes": "",
        "id": "d384cbf8b13a3f1639755159d9109100"
    },
    {
        "author": "韦嗣立",
        "dynasty": "唐",
        "type": "诗",
        "rhythmic": "",
        "title": "上巳日祓禊渭滨应制",
        "preface": "",
        "paragraphs": [
            "乘春祓禊逐风光，扈跸陪銮渭渚傍。",
            "还笑当时水滨老，衰年八十待文王。"
        ],
        "notes": "",
        "id": "d17ecf2636d3b2133ce3d1f708fd6cc1"
    }
]