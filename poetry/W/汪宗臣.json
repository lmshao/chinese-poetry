[
    {
        "author": "汪宗臣",
        "dynasty": "宋",
        "type": "诗",
        "rhythmic": "",
        "title": "鸿门舞剑歌",
        "preface": "",
        "paragraphs": [
            "黑云压垒骓嘶风，荆轲聂政粗豪同。",
            "舞筵闪动青蛇影，焉知火帝生真龙。",
            "一剑剡剡匹夫勇，一剑翼翼随西东。",
            "壮士长戈气罥虹，扫开霾曀曦光融。",
            "尊前张胆不为屈，生彘脔割吞群凶。",
            "子房笑语指顾顷，奚啻脱车深淖中。",
            "平阳帝谱炎精动，玉蜿蜒夜当其锋。",
            "秦关恍服汤武出，赤帜弥张天下雄。",
            "金刀赫灵汉剑奋，乌江落日楚剑空。",
            "美人没草骓没水，项庄何处鸣秋蛩。"
        ],
        "notes": "",
        "id": "4eb109c3cf8c1764844142228da89544"
    },
    {
        "author": "汪宗臣",
        "dynasty": "宋",
        "type": "诗",
        "rhythmic": "",
        "title": "嘲贾似道",
        "preface": "",
        "paragraphs": [
            "贾秋壑，魏公爵，台州鬼，扬州鹤。",
            "气盈色骄逞才略，欺天罔人无愧怍。",
            "帷幄不能筹，金汤弗能作。",
            "费尽世间铁，铸此一大错。",
            "关子形模贾字同，生儿德祐纪元中。",
            "甚惭婴杵心莽卓，十可斩书真谔谔。",
            "锣声三下东江头，铁鞭一挥南海角。",
            "假贾伪魏至于斯，呜呼似道道奚若。",
            "宋亡感激忠义多，遗臭如君枭獍恶。"
        ],
        "notes": "",
        "id": "17884f651490ec358b507c1f72684125"
    },
    {
        "author": "汪宗臣",
        "dynasty": "宋",
        "type": "诗",
        "rhythmic": "",
        "title": "金陵凤凰台",
        "preface": "",
        "paragraphs": [
            "龙虎势称雄，凤凰台望浓。",
            "潮翻江汉转，地扼楚淮冲。",
            "平野频烽火，孤城半稑穜。",
            "丹楹傍萧寺，尘扆识高宗。"
        ],
        "notes": "",
        "id": "e3ad8a122dc9d94b6fd9cd969fcd9d80"
    },
    {
        "author": "汪宗臣",
        "dynasty": "宋",
        "type": "诗",
        "rhythmic": "",
        "title": "稼穑",
        "preface": "",
        "paragraphs": [
            "稼穑病多雨，芜菁种待晴。",
            "垒空惊燕去，池净衬鸥明。",
            "野碓鸣秋杵，风簷响夜筝。",
            "山中凉意早，蚊蚋已无声。"
        ],
        "notes": "",
        "id": "23f4b9e35475d6eb86e8d4de6800e171"
    },
    {
        "author": "汪宗臣",
        "dynasty": "宋",
        "type": "诗",
        "rhythmic": "",
        "title": "乙亥避地横槎山中",
        "preface": "",
        "paragraphs": [
            "仙槎移到此，杳杳白云根。",
            "石乳漏崖响，山腰界雨昏。",
            "径幽盘过险，桥断涉惊浑。",
            "百匝回峰曲，数家临水村。",
            "芋瓜青绕屋，桑柘绿当门。",
            "鹘突儿迎客，龙钟叟抱孙。",
            "涧舂分注沼，田获半樊园。",
            "地僻衣巾古，人稀耕凿温。",
            "尚怀文杏馆，且拟小桃源。",
            "岭外风波别，摇头勿复言。"
        ],
        "notes": "",
        "id": "0109f86d1f80ebc37e6ca54cecf93432"
    },
    {
        "author": "汪宗臣",
        "dynasty": "宋",
        "type": "诗",
        "rhythmic": "",
        "title": "半山寺",
        "preface": "",
        "paragraphs": [
            "往事空求佛，当年误买邻。",
            "悠悠思舐犊，烟雨暗松筠。"
        ],
        "notes": "",
        "id": "9ccbe4c84a455bb1671f455b4222145f"
    },
    {
        "author": "汪宗臣",
        "dynasty": "宋",
        "type": "诗",
        "rhythmic": "",
        "title": "冲陶山中",
        "preface": "",
        "paragraphs": [
            "侵床绿意多，过牖松花落。",
            "草堂一编诗，送客不下阁。"
        ],
        "notes": "",
        "id": "202aa57790849f36afce4f7cad6d6705"
    },
    {
        "author": "汪宗臣",
        "dynasty": "宋",
        "type": "诗",
        "rhythmic": "",
        "title": "新秋池上晓望",
        "preface": "",
        "paragraphs": [
            "净植香来水北，残蝉声度桥东。",
            "清沚金鳞漾绿，夕阳白鹭翻红。"
        ],
        "notes": "",
        "id": "6e886ef5280869fa7656c6189516beb3"
    },
    {
        "author": "汪宗臣",
        "dynasty": "宋",
        "type": "诗",
        "rhythmic": "",
        "title": "十一月宿於潜",
        "preface": "",
        "paragraphs": [
            "蜂迷蜜瓮术丝香，蚁泛花甆碧玉浆。",
            "县僻人稀寒日晚，古松樛翠出危墙。"
        ],
        "notes": "",
        "id": "770cdf1899e25c400ccd68982fa3338e"
    },
    {
        "author": "汪宗臣",
        "dynasty": "宋",
        "type": "诗",
        "rhythmic": "",
        "title": "燕雁",
        "preface": "",
        "paragraphs": [
            "秋来春去雁宾熟，秋去春来燕子忙。",
            "寒暑自分人事信，不须禽类互炎凉。"
        ],
        "notes": "",
        "id": "278185c23b4a9bcd9cde46eab85806ec"
    },
    {
        "author": "汪宗臣",
        "dynasty": "宋",
        "type": "诗",
        "rhythmic": "",
        "title": "晚望",
        "preface": "",
        "paragraphs": [
            "野岸松杉暝色沉，渔翁收钓碧潭深。",
            "冲云点点鹭飞疾，何处呼牛尚远林。"
        ],
        "notes": "",
        "id": "497525c6625a40f3c140dad8ff1b8cdf"
    },
    {
        "author": "汪宗臣",
        "dynasty": "宋",
        "type": "诗",
        "rhythmic": "",
        "title": "谒云蓝山先越公墓",
        "preface": "",
        "paragraphs": [
            "此生未展云蓝墓，鬰鬰甘棠孙子情。",
            "今度忽为寒食客，欣欣乔木岁时荣。",
            "尧天日月重光显，越国江山几变更。",
            "回首千年有归鹤，练溪新涨匝春城。"
        ],
        "notes": "",
        "id": "c2deb214915312aacdfd8bd70106dfac"
    },
    {
        "author": "汪宗臣",
        "dynasty": "宋",
        "type": "诗",
        "rhythmic": "",
        "title": "吊鹤集诗句",
        "preface": "",
        "paragraphs": [
            "有鹤在林，翙翙其鸣。",
            "风雨所漂摇，求其友生。",
            "不狩不猎，麾之以肱。",
            "宛其死矣，宁莫之惩。",
            "英英白云，毋金玉尔音。",
            "如可赎兮，实劳我心。"
        ],
        "notes": "",
        "id": "327d0ec65c2405bcf7e405c75445ba24"
    },
    {
        "author": "汪宗臣",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "候应黄锺动，吹出百葭灰。",
            "五云重压头上，潜蛰地中雷。",
            "莫道希声妙寂，嶰竹雄鸣合凤，九寸律初裁。",
            "欲识天心处，请问学颜回。",
            "冷中温，穷时达，信然哉。",
            "彩云山外如画，送上笔尖来。",
            "一气先通关窍，万物旋生头角，谁合又谁开。",
            "官路春光早，箫落数枝梅。"
        ],
        "notes": "",
        "id": "02613b60f65d1fb6b4ceea53c1d4b741"
    },
    {
        "author": "汪宗臣",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "检点春光，阴雨过、三分之一。",
            "从头数、元宵灯夕，都无晴日。",
            "不碍郊原肥草绿，但漫丘壑沈云黑。",
            "那东君、忒煞没纲维，春无力。",
            "燕忙甚，泥浑湿。",
            "蜂愁甚，脾无蜜。",
            "更两旬又是，梨花寒食。",
            "蔫红殷桃吾不较，岂堪浸烂东畴麦。",
            "望前村、白鹭衬霞红，探晴色。"
        ],
        "notes": "",
        "id": "71de923f654b577ff1f3641cdc9173e4"
    },
    {
        "author": "汪宗臣",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "年去年来来去早，怪底不来，庭院春光老。知过谁家翻别调，家家望断飞踪窅。",
            "千里潇湘烟渺渺，不记雕梁，旧日恩多少。匝近清明檐外叫，故巢犹在朱檐晓。"
        ],
        "notes": "",
        "id": "3cb3de8db368f43381a74083b20316d4"
    },
    {
        "author": "汪宗臣",
        "dynasty": "宋",
        "type": "词",
        "rhythmic": "酹江月・念奴娇",
        "title": "",
        "preface": "",
        "paragraphs": [
            "白蛇宵断，逐鹿人、交趁罾鱼群起。",
            "赤帜雄张军缟素，龙种天生大器。",
            "堪鄙猴冠，自为狼藉，楚帐多尘垒。",
            "胆寒垓下，一鞭东窜休矣。",
            "亭长空舣扁舟，范增群辈，尽涂脂流髓。",
            "望断秦关无限恨，羞面江东山水。",
            "购首千金，若为名利，黯黯斜阳里。",
            "石炉灰冷，美人魂落烟翠。"
        ],
        "notes": "",
        "id": "e4b31137c6dca39f3e94c45af8c0f453"
    }
]