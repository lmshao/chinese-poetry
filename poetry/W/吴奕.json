[
    {
        "author": "吴奕",
        "dynasty": "宋",
        "type": "词",
        "rhythmic": "升平乐",
        "title": "",
        "preface": "",
        "paragraphs": [
            "水阁层台，短亭深院，依稀万木笼阴。",
            "飞暑无涯，行云有势，晚来细雨回晴。",
            "庭槐转影，纱厨两两蝉鸣。",
            "幽梦断枕，金猊旋热，兰炷微薰。",
            "堪命俊才俦侣，对华筵坐列，朱履红裙。",
            "檀板轻敲，金樽满泛，纵交畏日西沉。",
            "金丝玉管，间歌喉、时奏清音。",
            "唐虞景，尽陶陶沈醉，且乐升平。"
        ],
        "notes": "",
        "id": "81a2ec3be2081a1ee0ae3c873773a02a"
    }
]