[
    {
        "author": "惟审",
        "dynasty": "唐",
        "type": "诗",
        "rhythmic": "",
        "title": "别友人",
        "preface": "",
        "paragraphs": [
            "一身无定处，万里独销魂。",
            "芳草迷归路，春衣滴泪痕。",
            "几时休旅食，向夜宿江村。",
            "欲识异乡苦，空山啼暮猨。"
        ],
        "notes": "",
        "id": "66309db8b722c2773b3ef8ac76de5c1e"
    },
    {
        "author": "惟审",
        "dynasty": "唐",
        "type": "诗",
        "rhythmic": "",
        "title": "赋得闻晓莺啼",
        "preface": "",
        "paragraphs": [
            "卷帘清梦后，芳树引流莺。",
            "隔叶传春意，穿花送晓声。",
            "未调云路翼，空负桂枝情。",
            "莫尽关关兴，羇愁正厌生。"
        ],
        "notes": "",
        "id": "0ce9f301e00c01996bcec7944d473398"
    },
    {
        "author": "惟审",
        "dynasty": "唐",
        "type": "诗",
        "rhythmic": "",
        "title": "春日旅怀呈知己",
        "preface": "",
        "paragraphs": [
            "生涯万事有苍苍，应任流萍便越乡。",
            "春水独行人渐远，故园归梦夜空长。",
            "一声隔浦猨啼处，数滴惊心泪满裳。",
            "不为知音皆鲍叔，信谁江上去茫茫。"
        ],
        "notes": "",
        "id": "52f626499f298480445689dfddf5a210"
    }
]