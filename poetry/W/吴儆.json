[
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "子吴子某既结茆竹洲以娱亲复于居之前沼为亭以朝爽名之盖亭西面于晨兴看山为宜",
        "preface": "",
        "paragraphs": [
            "抱瓮自灌园，胜游贵人门。",
            "有口自酌酒，胜与俗人言。",
            "园中多蔓草，晨夕费锄芟。",
            "遇夜或风雨，安得久盘旋。",
            "村酒不常有，有亦多苦酸。",
            "而况醉中语，缪误人所嫌。",
            "不如饱吃饭，清风北窗眠。",
            "眠多则无觉，梦境仍多端。",
            "惟有古断简，言行皆圣贤。",
            "读之未竟篇，眵昏如梦间。",
            "读竟亦何为，聚讼徒喧烦。",
            "厌烦以静胜，又类枯木禅。",
            "揠苗不耘苗，亡羊两茫然。",
            "何如池上亭，虚旷可看山。",
            "山色日夕佳，晨兴夜气还。",
            "宴坐日过午，清阴犹未迁。",
            "西山倦拄颊，南山兴悠然。",
            "晚山虽好不遮日，谁能触热望长安。"
        ],
        "notes": "",
        "id": "f5ace854bc7b133710e7093c2dae8b01"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "题新安佥厅拄笏亭",
        "preface": "",
        "paragraphs": [
            "高山如高人，可仰不可亵。",
            "山中老锄犁，山前走车辙。",
            "终日对孱颜，如目不见睫。",
            "高人与高山，千里风期接。",
            "妙思入青冥，毫端寄明灭。",
            "况复簿领中，见此寒岌嶪。",
            "悠然境意会，刍豢端自悦。",
            "手板亦何为，趋走背汗浃。",
            "从渠且倒持，吾自支吾颊。"
        ],
        "notes": "",
        "id": "a2751c2b3d06294d5071a985c9d9330f"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "题骑牛图",
        "preface": "",
        "paragraphs": [
            "汗血声利场，举世循一轨。",
            "霜风老觳觫，松路石齿齿。",
            "牛瘦仆夫疲，累累山谷里。",
            "两翁非病狂，顾独不取彼。",
            "牛背有佳处，未可语俗子。",
            "夷齐向千载，凛凛有生气。",
            "试问齐景公，乌用马千驷。"
        ],
        "notes": "",
        "id": "cd91ffda7da051f0f0c97dc77ebc2329"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "代陈无己述怀",
        "preface": "",
        "paragraphs": [
            "胡马嘶北风，越鸟依南枝。",
            "人生有气类，千里倾风期。",
            "君看漆室女，中宵倚楹悲。",
            "从君不惮远，秋露湿人衣。",
            "南山白石烂，漫漫何时旦。",
            "独立占少微，搔手空三叹。"
        ],
        "notes": "",
        "id": "02c206004ee5983de9104220cafdb9ba"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "和孙先生彦及棣华堂诗韵",
        "preface": "",
        "paragraphs": [
            "大雅久不作，声色淫郑紫。",
            "古来非一秦，焚厄故如此。",
            "西都盛经学，聚讼自兹始。",
            "建安委道真，典午事玄理。",
            "锦縠蔚云雾，组𬘓亦信美。",
            "后生不著眼，千古空信耳。",
            "诵习号纯儒，旷达称高士。",
            "有如富贤贾，多藏不能使。",
            "又如病酒狂，沉酣糟粕旨。",
            "源流日以远，循袭不为耻。",
            "先生秉大雅，江东今夫子。",
            "持身不夷惠，漫仕无愠喜。",
            "学术心自得，筌蹄视经史。",
            "兰舟翼桂楫，巨川端可涘。",
            "我家世从公，公欲出泥滓。",
            "愚不堪世用，非人不我以。",
            "破屋荫蓬根，春荠老墙址。",
            "寂寞谁肯顾，公独不我鄙。",
            "遗之珠玉篇，谆谆说友弟。",
            "直欲障颓波，肯与为茅靡。",
            "观公用意处，可与召穆比。",
            "弟兄吾手足，父母吾怙恃。",
            "尽此菽水欢，还胜有酒醑。",
            "古来愿为兄，日月不可弭。",
            "圣贤师百世，河海润千里。",
            "公如大医王，一世膏肓起。"
        ],
        "notes": "",
        "id": "da08135e5e9c8bdff72bb94edca10de9"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "寄题郑集之醉梦斋",
        "preface": "",
        "paragraphs": [
            "利欲醺人心，浓如饮醇酎。",
            "沉湎死不休，宁论千日久。",
            "岂知糟邱中，醒狂亦时有。",
            "天地育万汇，亦各赋匹偶。",
            "人情岂相远，好恶随妍丑。",
            "集之年方壮，濯濯春月柳。",
            "性独与人殊，无妇奉箕箒。",
            "丈室夸醉梦，作诗诏朋友。",
            "古来醉梦人，亡羊孰先后。",
            "寒儒醉糟粕，酸涩宁可口。",
            "庄生梦蝴蝶，幻境徒纷纠。",
            "富贵得志士，列屋罗螓首。",
            "象床粲锦幄，疎绮深朱牖。",
            "酣寝唤不醒，鼻息春雷吼。",
            "梅花霜雪姿，纸帐蔬荀臭。",
            "问君有何好，甘作老鳏叟。",
            "穷状徒累累，鸯债长负负。",
            "犹如荷旃人，难论纯绵厚。",
            "但问雪煎茶，何如羊羔酒。"
        ],
        "notes": "",
        "id": "e47a0f73f4d69f61922ff504b5f44885"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "次韵南轩先生榕溪阁阁山谷所名也",
        "preface": "",
        "paragraphs": [
            "绍圣用事臣，党与纷相樛。",
            "当代几忠良，一朝咸黜幽。",
            "太史坐直笔，愈黜名愈休。",
            "消长关否泰，天意匪人谋。",
            "累臣谁司城，独为景物留。",
            "当时西复南，万里不停辀。",
            "谁知百年定，欲起九京游。",
            "积莽新陈迹，寒泉荐冰瓯。",
            "想当千骑临，水木寒萧飕。",
            "我公今伊傅，兹焉少夷犹。",
            "炎方凋瘵余，公来今已瘳。",
            "榕溪两甘棠，千载谁劣优。",
            "太史后凋松，公如巨川舟。"
        ],
        "notes": "",
        "id": "f9c009fe7dce6dd0c34704e44c744882"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "汪叔耕见访不数日别去恶语为赠兼简子用子美二友",
        "preface": "",
        "paragraphs": [
            "负衅得老穷，扫轨事幽屏。",
            "跫然罗雀门，有客颀而整。",
            "悲欢十年别，樽酒清夜永。",
            "妙句时惊人，盈轴肯倾廪。",
            "三日语未休，霜寒梦归省。",
            "临流分别袂，波光照孤影。",
            "重念吾故人，雪屋清灯冷。",
            "刘子抱遗经，深井汲修绠。",
            "曹子中庸学，天理穷性命。",
            "老骥鼓不作，搴旗望公等。",
            "天晴风日佳，何时过鼪径。",
            "石鼎燃豆萁，冰葅煮汤餠。"
        ],
        "notes": "",
        "id": "d903dabd6fe688eefaf64e325854cb5f"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "题陈仲礼四知轩且当折柳之意",
        "preface": "",
        "paragraphs": [
            "陈侯一世豪，笔力万人敌。",
            "卧之百尺楼，平视刘玄德。",
            "收敛湖海气，一室仅容膝。",
            "平生不欺心，自护如拱璧。",
            "客来问字细论文，旋粜官粱买酒樽。",
            "夜深四壁冷彻骨，酒酣一笑温如春。",
            "三年官满何所畜，满船稚乳书几束。",
            "长安侯门高于天，束薪炊米桂炊玉。",
            "问君持此将安归，君言岁收可百斛。",
            "吾侪本无膏粱念，况今老矣其何欲。",
            "宰相时来则为之，切莫倒行夸食肉。"
        ],
        "notes": "",
        "id": "0eeb13896eedd43b2fc04e13fddf4161"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "寄题淳安陈令君读书林",
        "preface": "",
        "paragraphs": [
            "能吏事深刻，商利谨毫厘。",
            "俗吏趋期会，簿书自羁縻。",
            "寥寥弦歌声，千古空余思。",
            "还淳山水邑，令君丘壑姿。",
            "邑民本无事，君亦何所为。",
            "治己物自治，化行风荐移。",
            "君复何所欲，读书常不足。",
            "拄腹五千卷，插架三万轴。",
            "曾未出毫芒，万室已蒙福。",
            "堂东松竹林，昔时閟荒榛。",
            "堂中灯烛光，昔时照红裙。",
            "今何声吾伊，萧萧风雨晨。",
            "问君有社稷，亦复有人民。",
            "奈何独自苦，学道则爱人。"
        ],
        "notes": "",
        "id": "c75b026f7ac85d75045cd679b4c59eec"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "以竹床赠杨信伯古诗代简",
        "preface": "",
        "paragraphs": [
            "此君丘壑姿，不受世炎凉。",
            "那知犹有用，未免斤斧伤。",
            "矫揉加尺度，指绕百炼刚。",
            "直节甘枕藉，凛气荐冰霜。",
            "纨扇有用舍，杞桮真贼戕。",
            "所用已卑贱，幸升君子堂。",
            "用之苟非人，珪璧污闺房。",
            "君家鸿鹄群，风雨今对床。",
            "故令厕其间，贵贱可两忘。",
            "他时飞雪或不常，烦君拂拭悬虹梁。",
            "除非高士延孺子，无令年少辱真王。"
        ],
        "notes": "",
        "id": "d154e2f9aa6bc6c42121e8fdb2d2ee5e"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "和唐秘校见贻长篇",
        "preface": "",
        "paragraphs": [
            "君才离奇卧壑松，力回万牛匠非哲。",
            "我如坎井可窥底，短绠未汲固自竭。",
            "饥寒驱置簿领中，巧匠旁观指濡血。",
            "逢人首下尻益高，敢遇督邮腰不折。",
            "憧憧往来穷朝昏，负负江湖弄风月。",
            "邑虽陋室无佳士，稍输城府开私谒。",
            "平生闻人说项斯，秀句秋江更清澈。",
            "鼯径经雨忽蛩然，倾囷倒廪不我屑。",
            "渥洼汗血绝后殿，天球河图合前列。",
            "要知冷煖须自知，舐蜜中边不容说。",
            "痴儿徒痴不了事，相留汤餠未暇设。",
            "如今岂止倾盖旧，向者固已闻风说。",
            "命之穷达有宿分，男儿功名在晚节。",
            "未应种豆趣南山，试一上书干北阙。",
            "君不见少陵流落老更穷，长叹自比稷与契。"
        ],
        "notes": "",
        "id": "72fcda079e72e0152d8cbcc0f939d7f5"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "题李休宁藏斋",
        "preface": "",
        "paragraphs": [
            "璧玉世所珍，常以十袭藏。",
            "虎豹亦自爱，雾雨泽其章。",
            "璧玉瑱玷缺，郊庙登琮璜。",
            "虎豹养成文，倏变风飞扬。",
            "李侯知爱子，纳于道德场。",
            "㔉翳开云扃，挹洁抗风窗。",
            "万轴架牙签，千篇垂琳琅。",
            "灯火秋夜永，炉薰春昼长。",
            "黄卷对圣贤，北窗卧羲皇。",
            "欲不接耳目，心静发天光。",
            "性守蹈宫庭，礼教严范防。",
            "城坚无畏敌，楫具川可航。",
            "兹焉寄游息，鹏路观翺翔。"
        ],
        "notes": "",
        "id": "94f2c5d3294cb50fe76a768b182e4357"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "宿神潭洪氏醉经堂",
        "preface": "",
        "paragraphs": [
            "久客急归程，风雨事驰骛。",
            "黄流鸣涧壑，余波或被路。",
            "堆埼珠联属，石径齿龃龉。",
            "篮舆惴危登，杖策阻深度。",
            "行行忽平岗，神潭渺东注。",
            "徒旅鸠后先，烟火休薄暮。",
            "主人延客入，丈室千卷聚。",
            "醉经揭佳名，巨轴舒新句。",
            "我亦旧高阳，糟粕尝已屡。",
            "人言薄滋味，舌根恐未具。",
            "君但中圣贤，当自知佳处。"
        ],
        "notes": "",
        "id": "d9b21e872391939a53db8b3116988725"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "题祝圣寺",
        "preface": "",
        "paragraphs": [
            "金碧照征涂，松竹开幽径。",
            "山僧寿八十，腴貌精视听。",
            "囊钵罄锱铢，栋宇事严整。",
            "如公方外人，视世一泡影。",
            "辛勤毕此生，更欲传不泯。",
            "当家茀父菑，居位蠹国政。",
            "视公岂容诛，三叹发深省。"
        ],
        "notes": "",
        "id": "2bdb0af934be25a9145feaf5b684ea9f"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "杨村道中邂逅赵仁甫",
        "preface": "",
        "paragraphs": [
            "修途转清溪，孤村带寒日。",
            "潇洒竹间亭，意行成小立。",
            "宾主莫谁何，悠然良自适。",
            "俄有贵公子，胡骢摇宝勒。",
            "下马相劳苦，呼酒道畴昔。",
            "遂令麋鹿姿，颇为人物色。",
            "佳实进霜坚，异酿引寒碧。",
            "兴尽还独归，沙头寒月白。"
        ],
        "notes": "",
        "id": "121d54b11211c2fc8a4e736f559e9f15"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "题阳山寺",
        "preface": "",
        "paragraphs": [
            "忆昨去家时，凉风肃巾屦。",
            "闾里重远别，祖席烦亲故。",
            "期会趋晷刻，仓卒戒徒御。",
            "首尾遍吴楚，复退分携处。",
            "岁月拂尘壁，廊庑识故步。",
            "故人新绛帷，方屦盈外户。",
            "褰裳喜我来，寒温问良苦。",
            "樽酒开驩颜，鸡黍羞珍具。",
            "欲少为君留，归心已先骛。",
            "年少未仕初，饱食厕庠序。",
            "束书事遨游，光阴等闲度。",
            "一为升斗縻，奔走穷朝暮。",
            "欲学不可得，虽悔复谁诿。",
            "诸君其早图，前覆戒吾车。"
        ],
        "notes": "",
        "id": "b2ae861a8d50160a2ab0a3b17fb75458"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "独酌",
        "preface": "",
        "paragraphs": [
            "松竹开幽径，蓬蒿閟荆扉。",
            "庭前两梧桐，浓绿涵清辉。",
            "南楹开半山，晨夕异烟霏。",
            "樽酒自宾主，幽鸟更埙箎。",
            "饮罢两无言，还读渊明诗。"
        ],
        "notes": "",
        "id": "21ad33ff9abf3cfa0fc5b6fb34756560"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "早起",
        "preface": "",
        "paragraphs": [
            "积雨霁穷秋，柴扃立清晓。",
            "溪光照烟岫，未觉秋容老。",
            "溪边乌臼林，他日没飞鸟。",
            "浓绿半枯枝，殷红乱衰草。",
            "摇落想骚人，洞庭风袅袅。"
        ],
        "notes": "",
        "id": "d0c843dabe411280ebe61a48e78c2b54"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "送吴令君",
        "preface": "",
        "paragraphs": [
            "吾欲赠君以彭泽江边之柳，不如赠君以傅岩野外之梅。",
            "柳色但知管离别，梅花独首百花开。",
            "花开虽托桃李径，成实终为廊庙材。",
            "冰霜清冷溪桥侧，聊与人间作春色。",
            "日边调鼎待君来，已闻驿使传消息。"
        ],
        "notes": "",
        "id": "6bf4e958e82b59a84c228cdad443cc46"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "赠吴令君",
        "preface": "",
        "paragraphs": [
            "绿槐庭院锁薰风，双双乳燕穿帘栊。",
            "石榴花蹙宫罗样，荔子枝翻蜀锦红。",
            "海山秀色藏日色，衮作英豪仪上国。",
            "鹏翼澜翻徙北溟，龙媒夭矫东西极。",
            "高踪逸韵不容攀，家声世德以蝉联。",
            "吏能精锐龚黄上，人物风流晋宋间。",
            "海宁岩邑千山底，牛刀割鸡聊尔耳。",
            "卷入河阳满县花，风行郑国垂街李。",
            "往岁如今杅桐空，今年衣褐足虞冬。",
            "往岁如今新陈腐，今年麰麦盈千钟。",
            "田家宴喜歌时丰，咸知阴相有神功。",
            "炰羔击豕趋城东，金璧楼台烟霭中。",
            "瞻彼南山遥举酒，插花起舞为君寿。",
            "神人欢乐何其多，令君福禄如山河。"
        ],
        "notes": "",
        "id": "91152a95a9b499e62d7ef642ede18169"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "送王国器归宣城",
        "preface": "",
        "paragraphs": [
            "吾不送君以南浦伤离之曲，吾不送君以渭城惜别之觞。",
            "君今跨马行远陌，陌上槐花日已黄。",
            "槐花黄时举子忙，君心应逐白云翔。",
            "君来桃李春未晚，喜君幽韵如兰芳。",
            "东风披拂香满路，君不即人人岂忘。",
            "澄江静练楚天长，叠嶂高楼秋月凉。",
            "使君高会罗红粧，樽前醉客第王杨。",
            "明年上国富春光，风帘烟柳沙河塘。",
            "集英班退马蹄疾，都人争看绿衣郎。"
        ],
        "notes": "",
        "id": "83eb7a48b2289600939ba8f3df26b467"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "题古岩旧尝侍孙先生题名岩中二首  其一",
        "preface": "",
        "paragraphs": [
            "白日潇潇松径静，红蕖冉冉洞门深。",
            "风涵广宇生虚籁，梦破西窗上夕阴。",
            "景物眼前浑似旧，尘埃题处忍重寻。",
            "羸骖落日孤村路，尘土依然满病襟。"
        ],
        "notes": "",
        "id": "2cbbd9e36d75d7b92dc96f0290ec75f7"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "题古岩旧尝侍孙先生题名岩中二首  其二",
        "preface": "",
        "paragraphs": [
            "覆篑一拳进，嵌空百肘宽。",
            "僧房因石室，蚁穴梦槐安。",
            "尘路十年别，松风六月寒。",
            "凄凉旧题处，不忍更重看。"
        ],
        "notes": "",
        "id": "0f94ca07e1b636ef8a5c8b5e820ccf7d"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "过丛桂堂故叔祖教授读书之所",
        "preface": "",
        "paragraphs": [
            "古瓦颓垣迹已陈，孤猿别鹤自哀吟。",
            "可怜丛桂烟芜没，惟有一池春水深。",
            "秀木千章新过雨，寒山一带暮伤心。",
            "清风明月时来此，梦断云飞何处寻。"
        ],
        "notes": "",
        "id": "29e6a1c646e1d7cf5b1ff36a9d476763"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "送洪史君赴阙移节会府",
        "preface": "",
        "paragraphs": [
            "史君文彩汉相如，暂向明时绾左符。",
            "为郡似家身似客，视民如子吏如奴。",
            "鲁公金石光千古，吏部文章妙两都。",
            "戴白垂髫相与语，如公治行向来无。"
        ],
        "notes": "",
        "id": "e2b11ff20430abc0b84e56b115ca67d3"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "酹月亭",
        "preface": "",
        "paragraphs": [
            "周郎人道古英雄，汉室颠危合奋忠。",
            "万里中原犹未复，一朝赤壁偶成功。",
            "新亭且对江山胜，陈迹俱随岁月空。",
            "把酒仍歌前后赋，九原唤起老坡翁。"
        ],
        "notes": "",
        "id": "5dc120494049d13d5b20b78ae481ff97"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "和金尚书棣华堂诗韵",
        "preface": "",
        "paragraphs": [
            "自甘颜巷传家学，敢比虞庠觌国光。",
            "幸不北辕求适楚，宁须挟策去游梁。",
            "下承上覆期相庇，蒂固根深会益芳。",
            "吾党未能冥一唯，为裁狂简斐然章。"
        ],
        "notes": "",
        "id": "5e82e9ed5defab3b9c697aad146a1c2b"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "晚步",
        "preface": "",
        "paragraphs": [
            "水静偏明眼，山高不受尘。",
            "晴沙栖白鸟，野渡集归人。",
            "问字谁持酒，行歌有负薪。",
            "娟娟孤月影，独觉向人新。"
        ],
        "notes": "",
        "id": "0f85b3a32099a0d42e761af7fc5630ac"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "拾梧子",
        "preface": "",
        "paragraphs": [
            "鸡犬三家市，蓬蒿一亩宫。",
            "春盘厌笋蕨，秋子积梧桐。",
            "客梦五年过，文盟千里同。",
            "时清台省贵，衮衮看诸公。"
        ],
        "notes": "",
        "id": "1d5e45eb5b615c09dd019de4e8e7945a"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "送钱虞仲兄弟",
        "preface": "",
        "paragraphs": [
            "灯火相从总角初，只今已是十年余。",
            "穷愁懒漫吾犹故，文采雍容子甚都。",
            "连璧肯来同寂寞，归鞍宁不少踌躇。",
            "风流一别应如雨，傥有来鸿细作书。"
        ],
        "notes": "",
        "id": "218fe00ecac78a9ca56859914349a232"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "次韵李提点雪中登楼之什二首  其一",
        "preface": "",
        "paragraphs": [
            "高情应与水云宽，江北江南望渺漫。",
            "逐马银杯端可赏，屯边铁甲得无寒。",
            "已知与国同休戚，且庆丰年表治安。",
            "杀气已消春意动，曈曈日色上云端。"
        ],
        "notes": "",
        "id": "f6a2c367bd9d9df44d3801d0921bd253"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "次韵李提点雪中登楼之什二首  其二",
        "preface": "",
        "paragraphs": [
            "朝来园柳变融和，深院啼鸦少客过。",
            "清坐渐看银色遍，佳眠更觉溜声多。",
            "谩夸明月舟中兴，争似销金帐底歌。",
            "夜入蔡州擒叛将，拟将椽笔颂元和。"
        ],
        "notes": "",
        "id": "388b27c551e9af1b39f3c8d42d95af99"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "和吕守环秀堂三首  其一",
        "preface": "",
        "paragraphs": [
            "久合鸣珂上九关，一麾犹许饱看山。",
            "丰年诸县公事少，燕寝清香兵卫闲。",
            "鸟度屏风明水镜，云生画栋拥螺鬟。",
            "向来蛛网蜗涎污，胜处岂非天地悭。"
        ],
        "notes": "",
        "id": "0f87e207eb45025be0a6abba7b498967"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "和吕守环秀堂三首  其二",
        "preface": "",
        "paragraphs": [
            "一州如斗带溪山，空翠家家遶画栏。",
            "丘壑自非胸次有，云烟谁暇静中看。",
            "衣冠共识家风在，闾里方知汉法宽。",
            "戴白垂髫相与语，今年有饭饱加餐。"
        ],
        "notes": "",
        "id": "803d7208df5442f632bce5d192c3c2f3"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "和吕守环秀堂三首  其三",
        "preface": "",
        "paragraphs": [
            "田家但识丰年乐，见说花城日更长。",
            "如获从公时拄笏，尚能援笔侑飞觞。",
            "鸡豚社瓮年年酒，柿栗园林树树霜。",
            "更倩渔郎问樵径，深山深处是吾乡。"
        ],
        "notes": "",
        "id": "d6a3aad297e98c12ae49465d39f488c4"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "休日饮直之运属家",
        "preface": "",
        "paragraphs": [
            "天与吾人臭味同，一官落魄郡城东。",
            "偶逢休暇追凫鹜，闲拂尘埃勘鼎钟。",
            "适意不知华衮贵，醉余聊看舞裙红。",
            "只愁寒漏催群动，又踏朝靴逐晓风。"
        ],
        "notes": "",
        "id": "f0329850a81a32ee103051b43d55b1a1"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "次徐令韵",
        "preface": "",
        "paragraphs": [
            "少日曾披九虎关，谁怜投老却乘边。",
            "贰车谩说半刺史，多稼惟欣大有年。",
            "榆柳关河无犬吠，牛羊阡陌断烽烟。",
            "玉关人老知无用，庙算如今出万全。"
        ],
        "notes": "",
        "id": "9b8e98205ef8c6fba4024a2f99925d9b"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "还程彦举诗卷",
        "preface": "",
        "paragraphs": [
            "文采於菟见一斑，旧知句法有渊源。",
            "慇懃不废琢磨力，圆熟几无斧凿痕。",
            "明日风烟空有梦，何时樽酒得重论。",
            "秋来景物皆佳句，写寄银钩莫厌烦。"
        ],
        "notes": "",
        "id": "c718e6be2c6c41dd4b38acb50cadefe3"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "清明阴雨呈同舍",
        "preface": "",
        "paragraphs": [
            "薄薄轻寒作许阴，村村花柳为谁新。",
            "良辰欣见百五日，冠者仍余五六人。",
            "冷雨凄风连午夜，飞花流水一年春。",
            "窥园未阻江东兴，陌上应多翠黛颦。"
        ],
        "notes": "",
        "id": "64e533e0252e869af669f5fe1cd79849"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "弋阳道中",
        "preface": "",
        "paragraphs": [
            "积雨今朝霁，东臯晚日红。",
            "人家深蔽树，野水阔浮空。",
            "久客仍行役，青春已过中。",
            "岭头凝望处，肠断白云东。"
        ],
        "notes": "",
        "id": "eb638824a63f1cfe51c3e5fcfb1a9808"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "和刘守韵",
        "preface": "",
        "paragraphs": [
            "使君元是一高僧，宿昔诗成自不禁。",
            "便合元刘论伯仲，岂同郊岛费呻吟。",
            "浮云出岫本无意，立雪齐腰谩觅心。",
            "扫洒烟尘须博大，看看九虎下纶音。"
        ],
        "notes": "",
        "id": "483c2bfd12bd9e654a7c5b6442602670"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "送张丞归平江",
        "preface": "",
        "paragraphs": [
            "来何迟暮去何忙，不道离人欲断肠。",
            "清节如君谁可继，遗风他日愈难忘。",
            "鲈肥酒熟归时好，水绿山青去兴长。",
            "便恐鹓行须簉羽，蓝桥风月两相忘。"
        ],
        "notes": "",
        "id": "3f7bb7998d92217559f76b02003695fd"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "次韵李提点雪中登楼之什",
        "preface": "",
        "paragraphs": [
            "楼高思远入天涯，瑶海光中景象赊。",
            "未说因风翻柳絮，须看和月上梅花。",
            "山茶有句真成画，庭柏无心不受夸。",
            "人物梁园零落久，一时胜赏属诗家。"
        ],
        "notes": "",
        "id": "be9418fc4bca98bb55317de5fb7c3750"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "番阳道中",
        "preface": "",
        "paragraphs": [
            "画楯朱甍绿霭中，华颠翠岫倚轻风。",
            "行人肠断古乌处，犹在云山东复东。"
        ],
        "notes": "",
        "id": "28085175871201db9259cb38c9ec03d2"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "寓郡城客舍热不可寐与程彦举坐语达旦",
        "preface": "",
        "paragraphs": [
            "淡月微云对倚楼，无声河汉自西流。",
            "高城忽起梅花弄，散作晴空万里秋。"
        ],
        "notes": "",
        "id": "c046a80f4fc0eabbfd8b95465142cf4a"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "壬午二月桃方盛开雪积其上光辉红润不可形状以二诗纪之  其一",
        "preface": "",
        "paragraphs": [
            "夭桃先已醉春风，青女犹争造化功。",
            "应与骚人嫌太赤，故将铅粉注深红。"
        ],
        "notes": "",
        "id": "0430527ce2001b6f7749dbe730167a26"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "壬午二月桃方盛开雪积其上光辉红润不可形状以二诗纪之  其二",
        "preface": "",
        "paragraphs": [
            "粲粲乘鸾万玉妃，肯将红艳鬭光辉。",
            "只应侍宴瑶池罢，犹带天边醉色归。"
        ],
        "notes": "",
        "id": "a3cf67fb1b28711b22a18d156e85582e"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "偶成",
        "preface": "",
        "paragraphs": [
            "晚来一雨破炎蒸，蕉叶葵花照眼明。",
            "稍与灯花寻旧约，却嫌庭树作秋声。"
        ],
        "notes": "",
        "id": "3a1fd392efd1d3eab73e7e68640eba3a"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "赵同叔开轩植竹以自娱乐诸公虽为赋诗而未尝有见之者某不日北归同叔亦为楚令尹矣诗以餽之  其一",
        "preface": "",
        "paragraphs": [
            "手种琅玕翠竹行，幽窗一见自心凉。",
            "君家有此扬州鹤，倦客无由对一觞。"
        ],
        "notes": "",
        "id": "c24227bfedbd1b18fa412a283ee5dc6d"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "赵同叔开轩植竹以自娱乐诸公虽为赋诗而未尝有见之者某不日北归同叔亦为楚令尹矣诗以餽之  其二",
        "preface": "",
        "paragraphs": [
            "夜来新月已如霜，倚玉萦风别是香。",
            "说与东君须早计，扁舟早晚下潇湘。"
        ],
        "notes": "",
        "id": "35026552c0092d1400d0ccdba6766c36"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "寓壶源僧舍三绝  其一",
        "preface": "",
        "paragraphs": [
            "风簷淅淅褪新青，书展残灯翳复明。",
            "读罢离骚还独坐，此时此夜若为情。"
        ],
        "notes": "",
        "id": "bbe3ab43ac2e60d133ad8126709752a2"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "寓壶源僧舍三绝  其二",
        "preface": "",
        "paragraphs": [
            "闷来掩卷已三更，风露涓涓月满庭。",
            "闲扑流萤冲暗树，危梢点点堕寒星。"
        ],
        "notes": "",
        "id": "5fc9d4888873a7a9ad82d85a2173b2d6"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "寓壶源僧舍三绝  其三",
        "preface": "",
        "paragraphs": [
            "归来闭户还高枕，窗隙微通月影斜。",
            "风急忽惊乌鹊起，空阶蔌蔌堕松花。"
        ],
        "notes": "",
        "id": "df7a924d9b80273043e94aa41a1e5167"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "簟送人诗代简二首  其一",
        "preface": "",
        "paragraphs": [
            "一幅冰纨织翠筠，风涵秋水碧鳞鳞。",
            "北窗高卧正须此，卷似闲曹吏隠人。"
        ],
        "notes": "",
        "id": "7b8bbd5a91af6db7bf57dc29e3b82b23"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "簟送人诗代简二首  其二",
        "preface": "",
        "paragraphs": [
            "幽窗相对小匡床，蓝浅纱轻水麝香。",
            "退食归来高枕处，满林风雨梦潇湘。"
        ],
        "notes": "",
        "id": "c54bed712969033628d633ff987f377b"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "题月岩",
        "preface": "",
        "paragraphs": [
            "题诗山寺不胜多，人力争如造化何。",
            "安得短篷岩下濑，长看清影照寒波。"
        ],
        "notes": "",
        "id": "a66334ab7fc80db4d0a26cc08fb7a7d4"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "答范石湖牡丹诗",
        "preface": "",
        "paragraphs": [
            "满城桃李已尘埃，丽日稠红次第开。",
            "竹里柴扉掩春昼，坐看蜂蝶去还来。"
        ],
        "notes": "",
        "id": "f9c7b37f2113ab67880ca218e77fe16b"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "以乌纱巾饷客",
        "preface": "",
        "paragraphs": [
            "落托乌纱垫角巾，已将清泚涤京尘。",
            "请君便漉渊明酒，醉后从他雪满簪。"
        ],
        "notes": "",
        "id": "f0426875419aa70af26d7a2c6f3b4665"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "题刘氏幽香亭",
        "preface": "",
        "paragraphs": [
            "雪后园林无限好，松间风月有余清。",
            "见他桃李动归兴，想见梅花不胜情。"
        ],
        "notes": "",
        "id": "e579622faa00039635a3e21797affe59"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "和张干三公亭",
        "preface": "",
        "paragraphs": [
            "三公伟绩绝前尘，千古凌烟向月明。",
            "剪尽甘棠杀风景，遗民犹记旧亭名。"
        ],
        "notes": "",
        "id": "4afa60b7632369e2fec06aa55b6dcfe3"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "说谜三绝  其一",
        "preface": "",
        "paragraphs": [
            "满身珠翠间花钿，舞到梁州最可怜。",
            "一捻宫腰如束素，清风明月画堂前。"
        ],
        "notes": "",
        "id": "3320e6c1de36204906a229dd464fbb34"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "说谜三绝  其二",
        "preface": "",
        "paragraphs": [
            "楚楚衣裳两颊红，冠儿斜坠脚儿弓。",
            "夜来塞上无消息，玉筯偷弹对晓风。"
        ],
        "notes": "",
        "id": "4d84afec78bab987d296e7cc3106b79d"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "说谜三绝  其三",
        "preface": "",
        "paragraphs": [
            "奔波来往一生忙，方寸包藏不可量。",
            "用尽心机还骨立，为他人作嫁衣裳。"
        ],
        "notes": "",
        "id": "e0425418ab9ece013f1193f1eeb046e0"
    },
    {
        "author": "吴儆",
        "dynasty": "宋",
        "type": "诗",
        "rhythmic": "",
        "title": "宴邕守乐语",
        "preface": "",
        "paragraphs": [
            "驺驭曾鸣帝里珂，一麾出守古牂牁。",
            "龙媒入贡汉天子，铜柱重闻马伏波。",
            "万里争传麒麟像，满城欢唱旧襦歌。",
            "著人茉莉花如雪，不醉花前花奈何。"
        ],
        "notes": "",
        "id": "d4bb099e4b0dc0026b70a7f784510fc6"
    },
    {
        "author": "吴儆",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "此身已老。",
            "三径都荒长却扫。",
            "面目尘昏。",
            "怕著朝章揖贵人。",
            "难瞒明眼。",
            "只有青山堪作伴。",
            "触事心凉。",
            "无病何劳更觅方。"
        ],
        "notes": "",
        "id": "70273ebb16b604b6c6f865dd9a5491a4"
    },
    {
        "author": "吴儆",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "少陵未老。",
            "曾把千人军独扫。",
            "发白眵昏。",
            "却作天涯流落人。",
            "只堪合眼。",
            "夜直谁能潜入伴。",
            "斗酒西凉。",
            "何似卑栖且远方。"
        ],
        "notes": "",
        "id": "49a0ca2698897aeb48733e8634b8af88"
    },
    {
        "author": "吴儆",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "思君欲老。",
            "一榻尘生谁与扫。",
            "禄仰晨昏。",
            "同是迟迟去鲁人。",
            "行当洗眼。",
            "看子青藜来夜伴。",
            "莫变炎凉。",
            "斩马还须请上方。"
        ],
        "notes": "",
        "id": "787ba5ce0df9f5a1390cda1067c5d525"
    },
    {
        "author": "吴儆",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "碧梧秋老。",
            "满地琅玕纷不扫。",
            "门掩黄昏。",
            "惟有年时月照人。",
            "凄凉满眼。",
            "肯作六年灯火伴。",
            "莫说凄凉。",
            "来岁如今天一方。"
        ],
        "notes": "",
        "id": "ce0b4c26d48bbf211a162f4e3e68f7fc"
    },
    {
        "author": "吴儆",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "相逢恨晚，人谁道、早有轻离轻折。",
            "不是无情，都只为、离合因缘难测。",
            "秋去云鸿，春深花絮，风雨随南北。",
            "絮飞鸿散，问谁解舀得得。",
            "君自举远高飞，知他此去、萍梗何时息。",
            "雅阁幽窗欢笑处，回首翻成陈迹。",
            "小楷缄题，细行针线，一一重收拾。",
            "风花雪月，此生长是思忆。"
        ],
        "notes": "",
        "id": "7d5b9efc96577822a163825296cac380"
    },
    {
        "author": "吴儆",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "延州积庆，到如今千载，芳传遗绪。",
            "世袭簪缨来旧治，依约棠阴如故。",
            "百里休声，三年遗爱，若迹高今古。",
            "邑人尽道，郎君福过渠父。",
            "州县岂久徒劳，汉家密令，须作三公去。",
            "今入花城称寿处，他日荣归禁路。",
            "黄贴天有，上尊名酒，押赐传天语。",
            "朱颜绿鬓，腰黄绸蹙金缕。"
        ],
        "notes": "",
        "id": "f5650c5d5f6608ae42bb79b4bf9edcd4"
    },
    {
        "author": "吴儆",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "东风着意，正群芳未放，蟠桃初缀。",
            "王母当年亲手种，来作人间上瑞。",
            "婺女星躔，金华福地，聊驻千千岁。",
            "恰才八十，百分未及一二。",
            "况是间生英贤，名高日月，未说文昌贵。",
            "今日凝香称寿斝，来岁衮衣当发。",
            "黄贴天香，太白珍膳，押赐传中旨。",
            "戏拈金果，宫娥应是争取。"
        ],
        "notes": "",
        "id": "a0e9105117dcc0d434fdf8e87393cb29"
    },
    {
        "author": "吴儆",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "凉生秋早，正梧桐院落，风清月白。",
            "帘卷香凝人笑喜，应是瀛洲仙谪。",
            "云绕画梁，花明彩服，中有人华发。",
            "恩袍蓝绿，高年况已逾百。",
            "最是有子宜家，兰阶方竞，珠履延佳客。",
            "好唤凌波来洛浦，醉促霓裳仙拍。",
            "玉井开莲，金茎承露，莫惜金尊侧。",
            "试占弧兆，祥光已映南极。"
        ],
        "notes": "",
        "id": "7775029c5b4fb9c1481f46f3257165bf"
    },
    {
        "author": "吴儆",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "文章声价擅南州。",
            "人物更风流。",
            "岂久徒劳州县，看看催上瀛洲。",
            "朱颜绿鬓，画堂标王，宝带垂鏐。",
            "睡起八砖影转，归来双烛光浮。"
        ],
        "notes": "",
        "id": "b90221e24f18824aac2805496c1a6ff4"
    },
    {
        "author": "吴儆",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "汗褪香红雪莹肌。",
            "装馀静丽雾裁衣。",
            "晚凉新浴倚栏时。",
            "帘卷轻风斜虿发，杯深新月堕蛾眉。",
            "此时风味许谁知。"
        ],
        "notes": "",
        "id": "5a4c7171945e3b62ff167f8e16365086"
    },
    {
        "author": "吴儆",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "已是青春欲暮天。",
            "酒愁离恨不禁添。",
            "尊前休说见郎难。",
            "别后要知还有意，生前莫道便无缘。",
            "雁来频寄小蛮笺。"
        ],
        "notes": "",
        "id": "67346eeeed1b4265baa174079030a88a"
    },
    {
        "author": "吴儆",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "帘额风微紫燕通。",
            "楼头柳暗碧云重。",
            "玉人争劝玉西东。",
            "醉拥雕鞍金蹀躞，夜归花院玉葱茏。",
            "归心何事与山浓。"
        ],
        "notes": "",
        "id": "09ddb4d2ce88981ad1637419ddc2a328"
    },
    {
        "author": "吴儆",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "暖日和风并马蹄。",
            "畦秧陇麦绿新齐。",
            "人家桑柘午阴迷。",
            "山色解随春意远，残阳还傍远山低。",
            "晚风归路杜鹃啼。"
        ],
        "notes": "",
        "id": "99856f25f50a2eb2fd556c4e27767b0c"
    },
    {
        "author": "吴儆",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "茅舍疏离出素英。",
            "临风照水眩精神。",
            "娟娟新月又黄昏。",
            "削约寒枝香未透，细看频嗅独消魂。",
            "为谁消瘦不禁春。"
        ],
        "notes": "",
        "id": "d7e9a721eaa748985b970a826db105c6"
    },
    {
        "author": "吴儆",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "斜阳波底湿微红。",
            "朱栏翠袖倚轻风。",
            "平平山色有无中。",
            "俯首微官真自缚，高飞远举羡冥鸿。",
            "何时一艇大江东。"
        ],
        "notes": "",
        "id": "af32d6224101776b2bb7f3fce93363af"
    },
    {
        "author": "吴儆",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "风入枯藜衣袂凉。",
            "江枫园柳半青黄。",
            "洗车飞雨带天香。",
            "世事一场真大梦，宦情都薄似秋光。",
            "竹洲有酒可徜徉。"
        ],
        "notes": "",
        "id": "ca39aa3a827d14515d9507ba0d30b188"
    },
    {
        "author": "吴儆",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "秋到郊原日夜凉。",
            "黍禾高下已垂黄。",
            "荷花犹有晚来香。",
            "天上佳期称七夕，人间好景是秋光。",
            "竹洲有月可徜徉。"
        ],
        "notes": "",
        "id": "5558dffa21a89bb0e201460b47c23ebd"
    },
    {
        "author": "吴儆",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "寒日孤城特地红。",
            "瘦藤扶我上西风。",
            "一川平远画图中。",
            "江海一身真客燕，云天万里看归鸿。",
            "吴山应在白云东。"
        ],
        "notes": "",
        "id": "9356740b253527415f7cee05fd13e5b1"
    },
    {
        "author": "吴儆",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "画楯朱栏绕碧山。",
            "平湖徙倚水云宽。",
            "人家杨柳带汀湾。",
            "目力已随飞鸟尽，机心还逐白鸥闲。",
            "萧萧微雨晚来寒。"
        ],
        "notes": "",
        "id": "1f638f1721005c9e0a043faf9f6f8b9c"
    },
    {
        "author": "吴儆",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "歙浦钱塘一水通。",
            "闲云如幕碧重重。",
            "吴山应在碧云东。",
            "无力海棠风淡漾，困眠宫柳日葱茏。",
            "眼前春色为谁浓。"
        ],
        "notes": "",
        "id": "1db8fce5c5dda6b4702ff5ddaea621ec"
    },
    {
        "author": "吴儆",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "十里青山泝碧流。",
            "夕阳沙晚片帆收。",
            "重重烟树出层楼。",
            "人去人来芳草渡，鸥飞鸥没白苹洲。",
            "碧梧翠竹记曾游。"
        ],
        "notes": "",
        "id": "731d666073a36e3ed14fe3585d79c822"
    },
    {
        "author": "吴儆",
        "dynasty": "宋",
        "type": "词",
        "rhythmic": "满庭芳",
        "title": "",
        "preface": "",
        "paragraphs": [
            "水满池塘，莺啼杨柳，燕忙知为泥融。",
            "桃花流水，竹外小桥通。",
            "又是一春憔悴，摘残英、绕遍芳丛。",
            "长安远，平芜尽处，叠叠但云峰。",
            "西湖，行乐处，牙樯漾鹢，锦帐翻红。",
            "想年时桃李，应已成空。",
            "欲写相思寄与，云天阔、难觅征鸿。",
            "空凝想，时时残梦，依约上阳钟。"
        ],
        "notes": "",
        "id": "8966f3cbb3fae5856f85c6c86212ce1b"
    },
    {
        "author": "吴儆",
        "dynasty": "宋",
        "type": "词",
        "rhythmic": "满庭芳",
        "title": "",
        "preface": "",
        "paragraphs": [
            "宿雨滋兰，轻风飐柳，新来随处和融。",
            "幽兰曲径，花气巧相通。",
            "燕子才飞又语，带芹泥、时点芳丛。",
            "微中酒，日长睡起，心事在眉峰。",
            "年年，春好处，联镳荡桨，拾翠挪红。",
            "任金貂醉脱，不放杯空。",
            "谁信风流一别，当时事、已逐飞鸿。",
            "云山晚，阑干罢倚，烟寺起疏钟。"
        ],
        "notes": "",
        "id": "ae50f9bab1300cb1bc5cf18941d5ae68"
    },
    {
        "author": "吴儆",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "清晨早起，小阁遥山翠。",
            "颒面整冠巾，问寝罢、安排菽水。",
            "随家丰俭，不羡五侯鲭，软煮肉，熟炊粳，适意为甘旨。",
            "中庭散步，一盏云涛细。",
            "迤逦竹洲中，坐息与、行歌随意。",
            "逡巡酒熟，呼唤社中人，花下石，水边亭，醉便颓然睡。"
        ],
        "notes": "",
        "id": "74b81f28521a75ee8286a7f70e565ea3"
    },
    {
        "author": "吴儆",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "双眸翦水团香雪。",
            "云际看新月。",
            "生绡笼粉倚窗纱。",
            "全似瑶池疏影、浸梅花。",
            "金翘翠靥双蛾浅。",
            "敛袂低歌扇。",
            "羞红腻脸语声低。",
            "想见流苏帐掩、烛明时。"
        ],
        "notes": "",
        "id": "ac066f9a4dc31956a3eaad851b941fae"
    },
    {
        "author": "吴儆",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "飞桥驾鹊天津阔。",
            "云驭看看发。",
            "相思惟恨不相逢。",
            "及至相逢还是、去匆匆。",
            "垂丝插竹真堪笑。",
            "欲乞天孙巧。",
            "天孙多巧漫多愁。",
            "巧得千般争解、劝郎留。"
        ],
        "notes": "",
        "id": "99748724f9612872adbced9f30dcac34"
    },
    {
        "author": "吴儆",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "银屏一夜金风细。",
            "便作中秋意。",
            "碧天如水月如眉。",
            "已有征鸿摩月、向南飞。",
            "金尊满酌蟾宫客。",
            "莫促阳关拍。",
            "须知丹桂擅秋天。",
            "千里婵娟指日、十分圆。"
        ],
        "notes": "",
        "id": "71c9287b5b9e83c1b7be771fb074ac04"
    },
    {
        "author": "吴儆",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "山色不随春老，竹枝长向人新。",
            "桃蹊李径已成阴。",
            "深院莺啼人静。",
            "尘世白驹过隙，人情苍狗浮云。",
            "不须计较谩劳神。",
            "且恁随缘任运。"
        ],
        "notes": "",
        "id": "88192a849c7c74b2d987019dea317f42"
    },
    {
        "author": "吴儆",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "竹里全无暑气，溪边长有清风。",
            "荷花落日照酣红。",
            "雨过遥山翠重。",
            "老作宫祠散汉，本来田舍村翁。",
            "腰缠三万禄千锺。",
            "也是一场春梦。"
        ],
        "notes": "",
        "id": "f4ec8ce34cbcfb8c6700326fcadebef0"
    }
]