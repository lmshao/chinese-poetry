[
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "巫山高",
        "preface": "",
        "paragraphs": [
            "十二危峰隠寒雾，旁连三巴下三楚。",
            "断崖青黄耸天壁，秀色苍茫接天路。",
            "鼓瑟玉京嬉帝傍，下镇九渊称帝女。",
            "冥心可见类相求，梦里襄王契神遇。",
            "锵然玉佩似可期，倏尔霓旌去无所。",
            "天风浩荡吹太清，万里凭虚送飞步。",
            "行云行雨终不来，岁月人间几朝暮。",
            "那知一戏疑万古，至今不知高唐处。",
            "仙兮神兮非与是，流传只有兰台赋。",
            "山藏虎兕争怒号，峡束江水翻波涛。",
            "舟楫寄命轻鸿毛，犹起羡慕成讥嘲。",
            "行人所见日卑浅，仰首弥觉巫山高。"
        ],
        "notes": "",
        "id": "834c2e882346ce1d209872873889c2f9"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "关山月",
        "preface": "",
        "paragraphs": [
            "戍楼炯炯关山月，白首征人数圆缺。",
            "关山不隔四时寒，夜夜冷光沙如雪。",
            "照破天崖万里心，闺中又是经年别。",
            "雁飞唯愿得书归，月下有人魂断绝。",
            "闺中月下不胜情，独戍关山更堪说。",
            "一时北阙贺书多，万古西戎终不灭。",
            "阳和待得活枯荄，东风洗尽征人血。"
        ],
        "notes": "",
        "id": "8dc809a992a5bbdad52021c9198afab1"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "白头吟一首",
        "preface": "",
        "paragraphs": [
            "浮云高映天上月，月华未落云已灭。",
            "浊水长羡清路尘，浊水尚流尘已绝。",
            "人心不如云与尘，变态无穷旋消歇。",
            "我家火齐堆金盘，朱楼锁烟青冥端。",
            "昨忆闻琴才等闲，夜奔临邛相与还。",
            "凤皇曲成保懽乐，骕骦裘典无艰难。",
            "当炉涤器两憔悴，几度暗啼愁远山。",
            "君侪狗监动人主，君乘驷马跨故园。",
            "檄书呵讥蜀父老，未足洒耻徒小恩。",
            "颜色何尝不如旧，自是心存憎爱间。",
            "我方失意天地窄，君视浮云江海宽。",
            "一身情易复情难，百年有来终有去。",
            "凄凄嫁娶不须啼，出门万里沦中路。",
            "我怜秀色茂陵女，既有新人须有故。",
            "请把阿娇作近喻，到底君王不重顾。",
            "若知此事为当然，千金莫换长门赋。"
        ],
        "notes": "",
        "id": "bdddd830a4acb3ca8b5edb51ed8db5c4"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "折杨柳",
        "preface": "",
        "paragraphs": [
            "手拗杨柳赠行人，情条恨叶江南春。",
            "朦胧疎烟湿芳草，摇落微风生白苹。",
            "长亭短亭销离魂，古情不尽今情新。",
            "一声骊歌几声哭，行人去后春江绿。",
            "歌哭相杂江水头，相看不发情何属。",
            "江河到海有穷日，轮蹄行路无已时。",
            "路傍杨柳折已尽，东风再换明年枝。"
        ],
        "notes": "",
        "id": "53b47edc430990f97cadcc9b31164f9a"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送纯师归眉山吉祥寺",
        "preface": "",
        "paragraphs": [
            "上人峨嵋秀，冥冥耸高风。",
            "依游王公间，尚带山水容。",
            "谪仙信奇逸，蜀僧论丝桐。",
            "寂默谁为听，误比万壑松。",
            "崎岖古今涂，势利纷其中。",
            "晚遗似高识，物我无异同。",
            "是心湛寒水，处处流真空。",
            "犹嫌百年梦，剩此一枝筇。",
            "忽怀烟霞想，永念菽水供。",
            "身为反哺乌，更逐高飞鸿。",
            "斜日澹归袂，不似秋色浓。",
            "孤行拾黄叶，一笑千山重。",
            "桑宿挥余恋，云楼杳归踪。",
            "从兹与明月，相伴落何峰。"
        ],
        "notes": "",
        "id": "19c91040b4adfb90a8ecc37d907544ee"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "舟中夜雪读正卿教授近诗辄赋鄙句并以为别",
        "preface": "",
        "paragraphs": [
            "百年半羁栖，轻与故山别。",
            "回首千万峰，飞云不可越。",
            "弭棹濠上亭，非乡怆时节。",
            "朝号迥野风，夜听孤舟雪。",
            "湿薪无煖焰，浊泪共明灭。",
            "痴坐增洒然，何以慰清绝。",
            "斯时咏君诗，心抱益澄沏。",
            "未从观鱼庄，先得驭风列。",
            "荆玉出此邦，谁献复谁刖。",
            "山川漫奇丽，文物久销歇。",
            "君词吐白虹，神宝疑不没。",
            "我欲赓余思，景好句逾拙。",
            "如逢勾漏令，未得丹砂诀。",
            "万里烟云开，扬舲及明发。",
            "荆山自兹远，云涛渺天末。",
            "两地见梅花，相思不同折。"
        ],
        "notes": "",
        "id": "d61bd169a12bc9f99ed85ef96dcf125b"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "无题",
        "preface": "",
        "paragraphs": [
            "三月柳花飞，东风绣香国。",
            "桂影弄春光，飞琼怅分缺。",
            "云舆返积霄，翠浪翻天末。",
            "阆苑桃李花，莫使芳香歇。",
            "缅怀霞中人，芙蕖艳秋色。",
            "烟鸾吟碧空，行云不停刻。",
            "何事寄红埃，悲声调绿发。",
            "神观洞太虚，紫清注金格。",
            "玉宸丹凤检，词章焕琼笈。",
            "孰执招真旗，笙箫下空阙。",
            "灵光湛法身，生死本无别。",
            "妙合造化机，阴阳时出没。",
            "欲识天中真，寒江浸明月。"
        ],
        "notes": "",
        "id": "ece60cfecc0ae1ee937b0c2a499a184c"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "寄题真州扃岫寺",
        "preface": "",
        "paragraphs": [
            "一峰秀色何高寒，更以木杪横飞栏。",
            "荆吴形胜妙天下，闲锁云锦光斓斑。",
            "山从千古混沌始，江自万里岷峨还。",
            "江山无际真赏远，人境未如心境宽。",
            "乃知万象自变灭，我与天地俱清闲。",
            "时来登览健意气，兴落烟霭空蒙间。",
            "宛如列岫在扃𫔎，何待谢守窗中看。",
            "仙壶日月悟世换，蚁穴富贵羁梦残。",
            "易中求象山有天，须弥纳芥曾何难。",
            "乾坤橐籥一气内，巨细两不离区寰。",
            "径呼飞仙来取醉，笙箫仿佛锵珮环。",
            "已鞭鸾凤到三境，何待虎豹号九关。",
            "只今朱甍半落日，谁系画舸临苍湾。",
            "何当脱身戎马际，共契妙旨相追攀。",
            "怀哉欲往波浪阔，回首江南江北山。"
        ],
        "notes": "",
        "id": "43934b739b350cee4a4d67ff58655872"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "蔡天启作中兴碑诗且邀同赋",
        "preface": "",
        "paragraphs": [
            "一日屠戮三庶人，天理已尽杀气昏。",
            "青宫惴惴二十载，免祸自求黄屋尊。",
            "忠臣开除两京路，未知日月双悬处。",
            "归来祈哀语可怜，今日贵作天子父。",
            "潇湘江边镵穹碑，烟云相连愁九疑。",
            "湖南万古长嗟地，剩与屈贾添余悲。",
            "雄文漫郎来作吏，正色颜公谒西内。",
            "两贤愤托金石坚，莫求此碑求此意。",
            "休闯九阍诉帝傍，莫化杜鹃啼故乡。",
            "磨崖难摧幽恨长，水流不尽山苍苍。"
        ],
        "notes": "",
        "id": "5208daa691cbe17483cdd8dd0e6ee868"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "题洛神赋图诗",
        "preface": "",
        "paragraphs": [
            "曹公文武俱绝伦，传与陈王赋洛神。",
            "高情寓托八荒外，曾是亲逢绝世人。",
            "五官郎将莫轻怒，椒房自是袁家妇。",
            "闻道生时覆玉衣，便是于今腰束素。",
            "惊鸿翻然不重顾，射鹿深寃更凄楚。",
            "不将降虏赐周公，先识祸机杨德祖。",
            "此意明明可自知，岂有神人来洛浦。",
            "空用平生八斗才，七步那能说微步。",
            "楚离日月常争光，湘夫人后夸高唐。",
            "丹青画写鬼神趣，笔端调出返魂香。",
            "妙画高文尽天艺，神理人心两无异。",
            "此情万古恨茫茫，且为陈王说余意。"
        ],
        "notes": "",
        "id": "5ca9743b20414a2477c1d59c20655373"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "和江子我见送诗",
        "preface": "",
        "paragraphs": [
            "放舟弄清泚，始觉南风清。",
            "白云认乡树，永念随父兄。",
            "一梦三十载，将老犹远行。",
            "聊将郑卫耳，一听新蝉鸣。",
            "空怀烟霞想，下及飞鸿征。",
            "多公久要谊，献纻复班荆。",
            "茅屋照野水，寒窗抱深明。",
            "相期脱覊网，岂肯缚簪婴。",
            "此生才一戏，万物何营营。",
            "我行别良友，执袂中心怦。",
            "公来贻新诗，折柳何多情。",
            "他时簪还盍，莫忘岁寒盟。"
        ],
        "notes": "",
        "id": "94b2d26ad27eb6ffdba085ab0369eaf5"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "追和周昉琴阮美人图诗",
        "preface": "",
        "paragraphs": [
            "丹青有神艺，周郎独能兼。",
            "图画绝世人，真态不可添。",
            "却怜如画者，相与落谁手。",
            "想像犹可言，雨重春笼柳。"
        ],
        "notes": "",
        "id": "ce09f0c55cc32edeee1800be6fb44a60"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "次韵国香诗",
        "preface": "",
        "paragraphs": [
            "百花零落悲春晚，不复林园门可款。",
            "待花结实春已归，到头只有东家管。",
            "楚宫女子春华敷，为云为雨皆有余。",
            "亲逢一顾倾国色，不解迎人专城居。",
            "目成未到投梭处，后会难凭人已去。",
            "可怜天壤擅诗声，不如崔护桃花句。",
            "坐令永抱埋玉悲，游手那知京兆眉。",
            "难堪别鹤分飞后，犹是惊鸿初见时。",
            "新懽密爱应长久，暂向华筵赏宾友。",
            "舞尽春风力不禁，困里腰肢一涡柳。",
            "座上何人赠翠翘，蜀中风调尤情饶。",
            "懽浓酒晕上玉颊，香暖红酥疑欲销。",
            "佳人薄命古相似，先后乃逢天下士。",
            "但惜盈盈一水时，当年不寄相思字。",
            "宜州遗恨君能详，瘴云万里空悲凉。",
            "无限风流等闲别，几人赏鉴得黄香。"
        ],
        "notes": "",
        "id": "4514725a0809fecb28648bd4422e70a5"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "妾薄命  其一",
        "preface": "",
        "paragraphs": [
            "寒闺有静女，十载念远征。",
            "命似绛绡薄，身同朝露轻。",
            "存心合懽绮，待得机杼成。",
            "从来君独赏，讵可卖都城。",
            "凭梦欲寄远，旧路春草生。",
            "独夜理瑶琴，泪烛剪不明。",
            "待谁相应节，要自不胜情。",
            "会有不眠者，听此断肠声。"
        ],
        "notes": "",
        "id": "c1340386b84f47228702250fcac472c4"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "妾薄命  其二",
        "preface": "",
        "paragraphs": [
            "少年轻远行，易发同尔汝。",
            "红颜望中老，离恨尚如许。",
            "妾身异金石，更涉几寒暑。",
            "长天谁云广，不见收堕雨。",
            "愁来津头望，信绝不得渡。",
            "邻妇念幽独，艇子隔溪语。",
            "落日下空江，修烟淡晴渚。",
            "流恨满春风，西飞数归羽。"
        ],
        "notes": "",
        "id": "d7a34842cf51843c29116fbcdf49518e"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "古意",
        "preface": "",
        "paragraphs": [
            "茅簷秘秀色，从古叹不遭。",
            "游子去未返，徒使寸心劳。",
            "朝叹江海深，夜视星斗高。",
            "归期约春风，今已木叶凋。",
            "一日两回来，看取门前潮。"
        ],
        "notes": "",
        "id": "3cb71065f427463ba41a99e08eaff990"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送王道元运判致政归潜皖",
        "preface": "",
        "paragraphs": [
            "好山如幽人，深绝常避地。",
            "潜峰独呈露，孤立信奇最。",
            "高拥一峰寒，缥缈乱云气。",
            "万古招行人，谁与赏心会。",
            "我公实仙才，昆阆失品次。",
            "挽公青霞襟，来作绣衣使。",
            "终寻汗漫游，高举九霄外。",
            "行色开画图，秋容掩新霁。",
            "造化为我娱，神超物无累。",
            "我穷知音稀，与世久无味。",
            "落叶扫不禁，岁月水东逝。",
            "愁作送公诗，出门更何诣。",
            "赠言词亦贫，无以报高谊。",
            "野宿慎衣裘，寒霜方夜坠。"
        ],
        "notes": "",
        "id": "f9e2ede4ad03a1bf9583870f33fd8002"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送和斜川诗二首  其一",
        "preface": "",
        "paragraphs": [
            "两脚垂天际，愁云惨不休。",
            "寻幽抱奇癖，欲继斜川游。",
            "中原苦兵革，谁能障倒流。",
            "野老且吞声，踪迹逐闲鸥。",
            "策杖过短壑，蜡屐登高邱。",
            "临风一长啸，慨然伊吕俦。",
            "神交溯二子，新诗远寄酬。",
            "鱼缄生春色，风流似旧否。",
            "恰喜心期合，且缓杞人忧。",
            "我曹非天厄，伐木友声求。"
        ],
        "notes": "",
        "id": "fab3bf387cf572c36ad979ce42061e7f"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送和斜川诗二首  其二",
        "preface": "",
        "paragraphs": [
            "采药游名山，恐是韩伯休。",
            "款段下泽车，久师马少游。",
            "两公学真隠，异世今同流。",
            "遇害能鸣雁，多猜不下鸥。",
            "何如脱羁馽，寻壑与经丘。",
            "人生亦误计，独醒无匹俦。",
            "天地本虚静，万物自应酬。",
            "阴阳驱意气，定能相胜否。",
            "况复漆室女，浪为鲁国忧。",
            "真妄两非是，湛然一无求。"
        ],
        "notes": "",
        "id": "71d514546bdf26d1d32be7ff2198e76b"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "山中梅花盛开戏作",
        "preface": "",
        "paragraphs": [
            "化工难回天地春，下遣第一天仙人。",
            "前驱飞雪助幽绝，千里隔尽埃与尘。",
            "何心百卉擅独秀，寒入万物无精神。",
            "绰约肌肤莹香玉，借与东皇立花国。",
            "开破天地发生心，引出世问凡草木。",
            "品流不数广寒宫，为嫌月姊长孀独。",
            "波上轻云掌上身，有来比肩皆尘俗。",
            "须知尤物到绝言，从昔华词吟不足。",
            "溪回路转一枝斜，可惜天寒倚修竹。",
            "穷涂游子岁华晚，肠断夜投山馆宿。",
            "古今幽怨不尽情，更入凄凉笛中曲。",
            "荒山偶赋梅花诗，伫立花前香在衣。",
            "伤心不忍别红紫，付与晓风零乱飞。"
        ],
        "notes": "",
        "id": "8013b43ffbe888f7f2ca3dcc05101ae6"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "系舟余杭门访西湖金轮寺参上人",
        "preface": "",
        "paragraphs": [
            "北郭望西湖，微径几寻尺。",
            "澹与人意长，云寒正无色。",
            "深寻幽禅居，步转苍山侧。",
            "落叶不可纪，遮尽山下石。",
            "师方无定居，我亦何所适。",
            "四海漭无归，老矣山中客。",
            "百年熟机缘，还此共禅寂。",
            "语罢今古分，坐上有陈迹。",
            "一笑视此生，何事非戏剧。",
            "开门纳遥峰，暮雨一江白。",
            "兹游非世逢，归路晚萧瑟。",
            "积阴迷晓昏，钟声报将夕。"
        ],
        "notes": "",
        "id": "c7cb71d3d5e1a8c85cf423cd2d1df768"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "缙云县仙都山黄帝祠宇",
        "preface": "",
        "paragraphs": [
            "我渡溪水寻荒村，群峰势若万马奔。",
            "酣酣春色雪初霁，霭霭野气山犹昏。",
            "琼楼金阙涤地尽，松柏半带斤斧痕。",
            "要还清浄扫尘俗，一炬劫火安得焚。",
            "行人鞠躬下马拜，仙都妙理吾能言。",
            "威神可畏凛如在，有台今亦祠轩辕。",
            "当年垂衣正南面，制作取尽坤与干。",
            "凿开鸿荒肇人纪，首为区宇立本根。",
            "风后力牧来联翩，神机开辟施无垠。",
            "初传闻道广成子，后乃密契中皇君。",
            "功高德大不可拟，几与造物分遗恩。",
            "遥遥唐虞建炎运，万年圣子兼神孙。",
            "至人御世用常道，飞升轻举安足论。",
            "爰作一气生万物，奈何已把天人分。",
            "伏羲八卦画已破，女娲欲补理亦繁。",
            "飘然独返紫清去，却敛造化归金浑。",
            "庙前仙石表今古，屹立霄壤争雄尊。",
            "鼎湖可望不可见，意今后世难攀援。",
            "顶中玄宫号泥丸，自然有路朝天阍。",
            "此身内外神气合，俯仰自超生死门。",
            "默运四时无诡异，试观日月谁吐吞。",
            "祇今湖边送风雨，草木吹动旗与幡。",
            "飘然十丈红菡萏，碧溪下插玻璃盆。",
            "马蹄车辙不须有，虽迷襄野道自存。",
            "岩泉夜发百谷响，洞庭乐声犹可闻。",
            "山川古色藏妙意，谁与开涤明根源。",
            "我谈希夷返淳朴，不假辩说波涛翻。"
        ],
        "notes": "",
        "id": "4f1fcd4e4638f032a2b98f137f5d64ac"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "明觉山中始见梅花戏呈妙明老",
        "preface": "",
        "paragraphs": [
            "急晷驰轮岁将歇，我更荒村转冰辙。",
            "凝岩万物冻无姿，水墨陂塘葭苇折。",
            "是谁向背此间来，破萼梅花伴幽绝。",
            "遥山谁恨天作愁，澹尽眉峰半明灭。",
            "清香自满不因风，玉色素高非鬭雪。",
            "竹篱凝睇一凄凉，沙水澄鲜两明洁。",
            "天仙谪自广寒宫，定与桂娥新作别。",
            "尚怜孀独各相望，多情与照黄昏月。",
            "从来耐冷月中人，一任北风吹石裂。",
            "漫劳粉镜学粧迟，欲写冰肤画工拙。",
            "千古无人识岁寒，独有广平心似铁。",
            "我因花意拂埃尘，尚恐人传向城阙。",
            "诗成火煖夜堂深，地炉细与山僧说。"
        ],
        "notes": "",
        "id": "b6c99929af8c511e2d2bcf1893ac9b17"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "明师见和梅诗再用韵兼奉送还福唐",
        "preface": "",
        "paragraphs": [
            "斲轮妙手声名歇，谁信出门犹合辙。",
            "后来世外有高禅，凛凛兰摧并玉折。",
            "久将生死付八还，不数图书号三绝。",
            "诗来乃与梅争妍，獭髓补痕红未灭。",
            "那知一夜卷东风，开尽寒枝千点雪。",
            "汉宫婕妤体自香，月里飞仙长玉洁。",
            "白头对镜忆年少，每到花开重离别。",
            "爱花取醉惜夜阑，眷恋盈盈花上月。",
            "人归吹恨落关山，恨极欲吹羌管裂。",
            "何况东溪漫草寒，学世犹嗤颜谢拙。",
            "还惊诗律张吾军，尘战愧非求嚼铁。",
            "归舟满载万珠玑，莫显神龙藏贝阙。",
            "明朝诗逐暮潮还，余意凭师笔端说。"
        ],
        "notes": "",
        "id": "fbd3374a60c1d4a869f38bdc7056b459"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "次韵率行之见投因以赋别",
        "preface": "",
        "paragraphs": [
            "素空零玉露，碧梧堕金井。",
            "周年不待人，去我如断绠。",
            "归翼懒飞翔，老骥倦驰骋。",
            "山空风月满，人恋松桂影。",
            "穷方屡厄陈，喜动初入郢。",
            "文豪获胜游，羁思发深省。",
            "周原富十箱，汉仪重九鼎。",
            "王谢乐江海，巢由本箕颍。",
            "谈深光明藏，游遍妙峰顶。",
            "颂橘悲屈平，赋梅思宋璟。",
            "炎凉梁上燕，喜怒坎中黾。",
            "千年六龙辔，万事一渔艇。",
            "居人望归骑，暝色暗前岭。",
            "浅学字识丁，美穴鱼知丙。",
            "书随新雁行，慰我心炯炯。"
        ],
        "notes": "",
        "id": "92b50fa80b9a99ec61370bb1a863fa40"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "蒙蔡藏用惠古风一轴叹仰不足辄赋病桐书为谢戚深而词哀耳",
        "preface": "",
        "paragraphs": [
            "老境忧患集，坐受衰病侵。",
            "山林成独往，樽酒惟孤斟。",
            "万事信已矣，灭迹栖苍岑。",
            "对镜未免愁，寒云生岳阴。",
            "斯时琼瑶赠，无以报兼金。",
            "酬之病桐诗，叹息成永吟。",
            "风霜入枯枝，蝼蚁穿病心。",
            "艳艳上林树，已朽难寄林。",
            "幽人识爨下，取作绿绮琴。",
            "拂拭延妙声，泠泠朱丝绳。",
            "淳风散已久，世伪多洼淫。",
            "一弄清风还，三古尽可寻。",
            "自然俯仰中，山水见高深。",
            "同心齐取舍，何叹异古今。",
            "永真遇□赏，江海有知音。"
        ],
        "notes": "",
        "id": "44d527bf4a428ae6febd51069c46209e"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "中秋招叶子谦",
        "preface": "",
        "paragraphs": [
            "堂上月已满，樽中酒更空。",
            "故人眇何许，出门惟清风。",
            "不如一夕饮，所至皆能同。",
            "悄然望玉杵，无声桂影中。"
        ],
        "notes": "",
        "id": "8fca8aedb531665a5dd98e4b4c6cdf8d"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "除夕",
        "preface": "",
        "paragraphs": [
            "一岁尽今夕，既往那可追。",
            "疎梅吐幽艳，轻冰释寒澌。",
            "新陈自相代，长作万古悲。",
            "亦复强取醉，椒盘杂儿嬉。",
            "天回万象春，除尽群阴卑。",
            "地除众枯槁，从今作华滋。",
            "一除不可复，绿发成鬓丝。",
            "此是有尽处，那知无尽时。",
            "凡所未除者，所愿皆除之。",
            "晚景安分守，幻身绝思维。",
            "生死我所明，圣贤吾所师。",
            "优游观物变，翼戢仍鲜差。",
            "山岳惟尘尔，寸心不可移。",
            "浩歌自达晓，自信何用疑。",
            "楼头画角声，已逐东风吹。"
        ],
        "notes": "",
        "id": "a9a62e1ab0ec94ae81238e641afe1a3c"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "元日雪",
        "preface": "",
        "paragraphs": [
            "布和旧重王正月，佳祥元日初逢雪。",
            "飘入椒觞气更苏，积满玉蒲水已怯。",
            "岁历今才第一行，三百六十完未缺。",
            "故使重窥混沌时，太素山川始融结。",
            "但闻南陌流懽声，懒将西佛论初劫。",
            "九门想得千官期，高耸岧峣白银阙。",
            "事隠东林夜宿年，静洒僧窗更幽绝。",
            "草堂人去空旧赏，梦入江山半明灭。",
            "祗今纵横天上来，势压丘陵动溟渤。",
            "映山更倚百尺楼，始见天工盛施设。",
            "明日东风扫玉尘，输与寒梅乱花发。",
            "壮观新年意气张，天巧空奇吾语拙。"
        ],
        "notes": "",
        "id": "d435b167ecb31e21a569a5933df7d955"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "向伯恭芗林诗",
        "preface": "",
        "paragraphs": [
            "楚人喻芗草，可佩复可食。",
            "灵均楚同姓，放逐去其国。",
            "皎皎忠良心，惕惕惧谗贼。",
            "扁舟下沧浪，魂迷招不得。",
            "至今芳洲上，寂寞少春色。",
            "我公异于是，声誉超八极。",
            "挽公青霞裾，接武紫鸾翼。",
            "直契慕湘累，论心不论迹。",
            "我是众芗林，澡身而浴德。",
            "同心等崇兰，直节逾苍柏。",
            "登善味芝术，去恶锄枳棘。",
            "荀令十里香，扬雄一区宅。",
            "君臣相唯诺，品题来藻饰。",
            "日光万丈长，众芗馥芳泽。",
            "况了大因缘，功名皆戏剧。",
            "手擎妙喜国，心湛水精域。",
            "诸天众芗云，旃檀杂薝卜。",
            "登门三十年，岁晚仍作客。",
            "诵公芗林诗，心境为澄澈。",
            "虽非歌商颂，声亦出金石。"
        ],
        "notes": "",
        "id": "58bae257ff429cbaa9522c1b244d5c88"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "会稽杨梅雄天下其佳者皆出项里相传项羽乡里也验图志信然戏作杨梅诗供作者一笑耳",
        "preface": "",
        "paragraphs": [
            "越山杨梅最珍美，人杰地灵生项里。",
            "江东庙食忆至今，应缘似舜重瞳子。",
            "南方炎威无时穷，落在故乡草木中。",
            "请看枝头万点火，犹是咸阳三月红。",
            "摧刚作柔随物转，妇人之仁仍可见。",
            "风姿和味说难名，颜色与香收易变。",
            "炎炎夏日帘影垂，玷污玉笋明瓠犀。",
            "映出越女天下白，压倒骊山生荔枝。",
            "金鼎夺胎尤出类，万人口腹非其对。",
            "外丹须要内丹成，任君封树连园买。"
        ],
        "notes": "",
        "id": "b385f04ba4d2160c322e51f97e0469a9"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "诗送韩简伯学官于临浦呈劝其重修西子祠",
        "preface": "",
        "paragraphs": [
            "昔游临浦春正浓，小江萦委如无穷。",
            "花浮千林锦绣幄，舟扬万顷玻瓈风。",
            "西施故乡擅佳丽，会稽秀气藏华秾。",
            "是时山晴见真色，落日西南千万峰。",
            "今情不尽古情在，恨叠晚粧眉晕重。",
            "恨应但知倾国貌，无人能说亡吴功。",
            "倘非绝态动君意，姑苏台上犹歌钟。",
            "成功未甘归范蠡，素衣故国宁相从。",
            "文公之孙重端世，衮衣门户推八龙。",
            "官闲援毫来吊古，溪山顿为开愁容。",
            "谪仙亦赋浣纱石，至今翠绢不停织。",
            "浴池邀伴下瑶池，沾丐越女天下白。",
            "风流昭洗待名流，有德于人当血食。",
            "红心草葬旧金钗，黄陵庙成新石刻。",
            "霞裙琼佩无消息，怨魄凄魂招不得。",
            "一杯流水奠江蓠，苎萝山前已秋色。"
        ],
        "notes": "",
        "id": "dce4d8934a8a3baa0c66367654c9af1c"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送史纯夫归余杭",
        "preface": "",
        "paragraphs": [
            "霜晴九月交，送子越东门。",
            "同舟此水上，再对波清浑。",
            "聚散三十载，惟此一意存。",
            "邦国有大庆，去承旷荡恩。",
            "我老百不堪，视子犹弟昆。",
            "新寒黄菊枝，落照黄叶村。",
            "惨怆欲别语，零落未归魂。",
            "临分吐情实，衰境意弥敦。"
        ],
        "notes": "",
        "id": "55e8584ec7c0a30e7babf8d95127c797"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "黄州栖霞楼苏翰林所赋小舟横截春江是也曾竑父罢郡画为图求诗",
        "preface": "",
        "paragraphs": [
            "铜雀不得鏁二乔，春江亦梦携西子。",
            "此楼缥缈相风流，此恨缠绵在云水。",
            "洞庭叶下愁湘君，不独阳台云雨神。",
            "精神感通若相遇，梦境幻境皆成真。",
            "黄州刺史清如镜，水光山色心同莹。",
            "牧之出守到元之，谁解把诗闻万乘。",
            "图成携得千里行，孤帆趁落斜阳城。",
            "江头莫指挽邓处，离合古今同一情。"
        ],
        "notes": "",
        "id": "5a84612f0706fef55f5fdf8e54f49f73"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "登育王山示现塔赠乡琏与三上人",
        "preface": "",
        "paragraphs": [
            "危岫戴宝塔，亭亭起虚空。",
            "金铎韵广乐，日夜锵天风。",
            "气真逼云汉，兴逸追鸾鸿。",
            "嘉有三禅子，超旷栖禅宫。",
            "相追不惮远，幽致惟我同。",
            "兴尽归一默，人逐归云东。",
            "平轩架绝壑，上与绝顶通。",
            "沧溟忽破碎，百川竞朝宗。",
            "斜阳无远近，山乱高低红。",
            "四表倏明晦，变化安可穷。",
            "夜深风雨来，阴气夸骄雄。",
            "响剧百谷咽，静若一气融。",
            "明发石路干，清韵生寒松。"
        ],
        "notes": "",
        "id": "2600dfe26c77b64bb942de4c89c3b059"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "苕溪僧妙询于其所居浄域开小轩楚僧举季若为永名仆以陶靖节乘流遇坎之语榜曰乘遇亦足以触所遇而安不然虽无名可矣",
        "preface": "",
        "paragraphs": [
            "一性本为明，返为群物迷。",
            "境浄皆径山，心清即苕溪。",
            "启扉迥临湖，湖宽觉天低。",
            "花木春艳艳，松竹凉凄凄。",
            "凭栏快神襟，永与尘事暌。",
            "归船动菰蒲，兴断残霞西。",
            "浮烟暝自起，待得众羽栖。",
            "贮空诸佛心，妙理何端倪。",
            "乘流与遇坎，万理皆筌蹄。",
            "聊陈渊明意，斧藻粲幽题。",
            "岂有明月珠，祇照浊水泥。",
            "期我老中林，灭迹为圃畦。",
            "况复大开士，赋咏自攀跻。",
            "禅深有根源，句圆无角圭。",
            "乃知文字工，自与造化齐。"
        ],
        "notes": "",
        "id": "0b271d8490a6fdd9afa650a05c5eb963"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "书谢文靖东山图",
        "preface": "",
        "paragraphs": [
            "山如出茧眉，溪似萦风带。",
            "雅意乐溪山，安用携粉黛。",
            "烟云无定姿，姝丽有真态。",
            "谢公经世心，遇物何显晦。",
            "钟鼎与山林，生处初一槩。",
            "均令四海间，如我常安泰。",
            "临难无喜惧，与人共忧爱。",
            "百年但影殂，千载犹心在。",
            "风流不可追，超然八荒外。"
        ],
        "notes": "",
        "id": "00dc83d324788a043cf4ea162067b3a3"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送王敦素归金陵",
        "preface": "",
        "paragraphs": [
            "晓踏河堤月，逢人问去舟。",
            "已为羁旅客，更挽别离愁。",
            "索寞怜同姓，丁宁数旧游。",
            "欲知幽独意，风露满城秋。"
        ],
        "notes": "",
        "id": "70f2e913778d542568d1e3d81e25ead5"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "洪驹父泛舟将过颍同张仲宗出饯席间留诗为别且邀用韵  其一",
        "preface": "",
        "paragraphs": [
            "已作分携计，尤伤送客归。",
            "经行汝南郡，为问汉阴机。",
            "晚菊饶秋色，丹枫带恨飞。",
            "平生无别泪，相对倍沾衣。"
        ],
        "notes": "",
        "id": "2730f57f9ad94ea3172fc06f9dcd2b3c"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "洪驹父泛舟将过颍同张仲宗出饯席间留诗为别且邀用韵  其二",
        "preface": "",
        "paragraphs": [
            "晚岸云低月，相随照梦归。",
            "行藏叹人境，开阖在天机。",
            "身与江山远，书寻鸿雁飞。",
            "薄情怨青女，偏解透征衣。"
        ],
        "notes": "",
        "id": "3163ed4d5c6bd042587100979adc8dd3"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "别高子勉兄弟",
        "preface": "",
        "paragraphs": [
            "南北奔波岁月催，足间浑未洗尘埃。",
            "休将旧事从头说，且喜新年入手来。",
            "千里远同传信雁，一枝同插未开梅。",
            "浊醪有尽情无尽，醉入都门首重回。"
        ],
        "notes": "",
        "id": "8bad487763ba633bd620178993cf8f17"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "别张自彊",
        "preface": "",
        "paragraphs": [
            "燕子低飞入坏簷，柳条轻拂绿毵毵。",
            "故园更在北山北，佳节可怜三月三。",
            "万古愁多凭浊酒，九原事往落清谈。",
            "都门别恨终难写，满眼风光思不堪。"
        ],
        "notes": "",
        "id": "85ace5969072924b7e7f6a01f30bd389"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "和赵德麟",
        "preface": "",
        "paragraphs": [
            "故国春浓懒纵观，强寻幽境步蹒跚。",
            "风酣蕙草清香煖，烟湿杏花红粉寒。",
            "但觉时光自催换，可怜人事几悲酸。",
            "百年未必长于梦，虚作邯郸枕上看。"
        ],
        "notes": "",
        "id": "cc9922406f70bef2cdf0edc8c96ac28b"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "梦中赋秋望",
        "preface": "",
        "paragraphs": [
            "阁小寒宜远，林荒晚带风。",
            "遥山秋色外，独树雨声中。",
            "念起三生异，心伤万境同。",
            "此邦非我里，随意作流通。"
        ],
        "notes": "",
        "id": "6acd4b98d435fcfac41dc06e69159d3a"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送杨道士归蔡州",
        "preface": "",
        "paragraphs": [
            "列子风回驭，林宗雨垫巾。",
            "花明千嶂晚，云暖一山春。",
            "炉灶聊随俗，簪裾未称贫。",
            "壶公观中路，闻道接天津。"
        ],
        "notes": "",
        "id": "a7fa6b27dd05c009e57e681569c052a6"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "用前韵寄洪驹父  其一",
        "preface": "",
        "paragraphs": [
            "共临寒水别，独趋暮春归。",
            "万事风前烛，百年梭过机。",
            "应寻骑鹤客，重咏落霞飞。",
            "林叶终何补，京尘化旧衣。"
        ],
        "notes": "",
        "id": "4a21e31977ef70a6a781f58cdb4d6e69"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "用前韵寄洪驹父  其二",
        "preface": "",
        "paragraphs": [
            "江山霜落木，千里一身归。",
            "去国怜张翰，回舟为陆机。",
            "烟林无际远，寒叶有声飞。",
            "何必少陵老，悲伤未拂衣。"
        ],
        "notes": "",
        "id": "3b234efa2383341c8a1d9235c9c2b5cd"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "徐师川典祀庐山延真观用送驹父韵饯别四首  其一",
        "preface": "",
        "paragraphs": [
            "徐穉前风在，何劳白首归。",
            "书来寄文锦，诗报守寒机。",
            "驽骥难同力，鸾凰任自飞。",
            "前村幽独意，且放酒淋衣。"
        ],
        "notes": "",
        "id": "48a18ade18743f97cb9eaa608301083e"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "徐师川典祀庐山延真观用送驹父韵饯别四首  其二",
        "preface": "",
        "paragraphs": [
            "都门两河路，谁送李膺归。",
            "人望终调鼎，亲慈早断机。",
            "漫虚昆阆集，不尽羽翰飞。",
            "酒圣君家事，霜清怯减衣。"
        ],
        "notes": "",
        "id": "3eabba849221223cff81e4d50063693d"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "徐师川典祀庐山延真观用送驹父韵饯别四首  其三",
        "preface": "",
        "paragraphs": [
            "丁令飞升去，千年始一归。",
            "琳宫况庐岳，烟阙替尘机。",
            "洞口斜晖入，苍崖素练飞。",
            "水云会作伴，愧我薜萝衣。"
        ],
        "notes": "",
        "id": "b31ccb5c19450fec4660afa52a28cf69"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "徐师川典祀庐山延真观用送驹父韵饯别四首  其四",
        "preface": "",
        "paragraphs": [
            "康阜如蓬岛，欲寻风引归。",
            "烟藤猿啸月，云碓水鸣机。",
            "剩结餐霞侣，深随杖锡飞。",
            "谢公行乐处，山翠扑人衣。"
        ],
        "notes": "",
        "id": "248af03dc1d8403e7f65c27ff48ef79b"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送酒与许田史纯风",
        "preface": "",
        "paragraphs": [
            "尘土装怀岁月侵，贱官情味我能任。",
            "龙钟老态浑非昨，索漠英游不可寻。",
            "蜨遶书窗空费梦，蚁浮玉琖不同斟。",
            "相望解寄重阳酒，满路西风黄叶深。"
        ],
        "notes": "",
        "id": "00cfe9bf5e84be252abdd6c956b13190"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送李文若归修水并吊其兄商老之亡",
        "preface": "",
        "paragraphs": [
            "子去何凄断，乡关岁月新。",
            "荒山寒带雨，古驿夜无人。",
            "生死风前烛，音容梦里身。",
            "临分感平昔，挥泪到松筠。"
        ],
        "notes": "",
        "id": "09db4d8ea3c475e910f9c9f1fc905113"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "游鸿福寺和关子东",
        "preface": "",
        "paragraphs": [
            "刘家古寺城南曲，选得僧坊共醉吟。",
            "野草幽花闲自媚，黄蜂白蝶静相寻。",
            "半簷落日留难住，满地东风扫不禁。",
            "漫道青春一分在，池边绿树已成阴。"
        ],
        "notes": "",
        "id": "58ed02e8148b743055c3aad1e1533932"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "秋晚洛中道上",
        "preface": "",
        "paragraphs": [
            "数雁横空送断霞，穷秋游子向天涯。",
            "泉甘野店黄粱酒，霜重荒原白菊花。",
            "满目劫灰伤井邑，回头佳气恋京华。",
            "故人他日如寻我，试问云溪旧钓沙。"
        ],
        "notes": "",
        "id": "b0c9f1e71bf709758ac8ea3ea932ac22"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "题沈休文八咏楼",
        "preface": "",
        "paragraphs": [
            "诗人不见旧楼空，只见溪山与昔同。",
            "望处地宽闲白昼，坐来天濶剩清风。",
            "六朝遗恨沈衰草，八咏雄篇丽彩虹。",
            "何待吟哦清庾月，暂来佳赏自无穷。"
        ],
        "notes": "",
        "id": "18bedf1aff87a6d81ee828de265692d2"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "幽居",
        "preface": "",
        "paragraphs": [
            "幽居寂无事，晨起伴僧禅。",
            "晓澹岩前月，秋明水底天。",
            "望乡书断雁，问路客回船。",
            "阻绝平生友，清游有梦传。"
        ],
        "notes": "",
        "id": "2b5185708b0ce734715d2a5e1161c923"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "芭蕉",
        "preface": "",
        "paragraphs": [
            "六曲栏干院宇深，影连苔色昼沈沈。",
            "已将虚实论因果，尤称风流写醉吟。",
            "梦短不禁帘外雨，愁多常怯槛边阴。",
            "可怜今古无穷恨，卷在凋零如寸心。"
        ],
        "notes": "",
        "id": "c1713bb03f2ac821720a3e1828e6a451"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "别故人张孝先",
        "preface": "",
        "paragraphs": [
            "平生尝叹少陵诗，岂谓残年尽见之。",
            "共脱兵戈身偶在，各怀乡国语尤悲。",
            "又寻芳草春风路，犹听孤舟夜雨时。",
            "避地海山周万里，此行无处寄相思。"
        ],
        "notes": "",
        "id": "76e2262d6a43ec174084ccb4399918e7"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "访关子开兄弟于余姚怀先世旧契",
        "preface": "",
        "paragraphs": [
            "山嵇交契自当年，重到同乡各怆然。",
            "百里山川清自旧，两家子弟老于前。",
            "疎梅开处数枝玉，小雨来时一段烟。",
            "岁晚不调相会数，溪头尚趁有归船。"
        ],
        "notes": "",
        "id": "1951e4a57daf23b260aff3686ffac938"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "顷在庐山与故友可师为诗社尝次韵和予诗云空中千尺堕柳絮溪上一旗开茗芽绝爱晴泥翻燕子未须风雨落梨花重江碧树远连雁刺水绿蒲深映沙想见方舟端取醉酒酣风帽任欹斜后三十年避地剡溪山中时可师委蜕亦二纪矣灵隠明上人追和此为赠感念存没泪落衣巾因用韵谢之",
        "preface": "",
        "paragraphs": [
            "昔访庐山惠远家，寻春草木未萌芽。",
            "自从柳折烟中色，不寄梅开雪后花。",
            "事往泪多添海水，诗来恨满算河沙。",
            "惊回三十年前梦，放鹤峰头日未斜。"
        ],
        "notes": "",
        "id": "bf2ef6ff5e1e3b6a72c2b88eb6ea9d3d"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "溪上观雪",
        "preface": "",
        "paragraphs": [
            "沙洲苍莽水云昏，雪落寒溪镜有痕。",
            "山际疏钟烟际寺，林边微迳水边村。",
            "天涯岁月行将尽，人世穷愁孰与论。",
            "忆与邹枚同赋咏，人非事往但心存。"
        ],
        "notes": "",
        "id": "b380cad2a6595627d9adc3e2343b8090"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "秀远亭",
        "preface": "",
        "paragraphs": [
            "镜似冰壶表里清，我来闲伴白云行。",
            "四山迤逦青围野，一水蜿蜒绿绕城。",
            "试问春来观秀色，何如雨后听泉声。",
            "昔人飞驭烟霞外，落日空怀万古情。"
        ],
        "notes": "",
        "id": "eda6a3b0fa06848055eabbd4733ae34b"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送吕道师还天台山",
        "preface": "",
        "paragraphs": [
            "结宇孤峰藓径危，身闲鸥鸟信忘机。",
            "水声山色何今古，物态人情果是非。",
            "子踏白云来问道，我垂华发自生辉。",
            "赤城归去松门晚，万里秋风上客衣。"
        ],
        "notes": "",
        "id": "66a094755810352e8a04f8a193d98be0"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "早秋寄昔慧老且吊慈受老师之亡",
        "preface": "",
        "paragraphs": [
            "昔日禅河早预流，老寻支许剡中游。",
            "一枝数粒同过夏，万壑千岩相映秋。",
            "眼看珠沈沧海底，心伤塔就乱峰头。",
            "不须月落龙天泣，万古白云无去留。"
        ],
        "notes": "",
        "id": "7c940c58b3810e76b1ab65686e1e4095"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送孙肖之还缙云",
        "preface": "",
        "paragraphs": [
            "蓬蒿频岁掩乡关，再喜相逢一破颜。",
            "游子年华红叶老，幽人风味白云闲。",
            "那知箧里书成后，犹作溪边兴尽还。",
            "流落天涯俱避地，念君更入万重山。"
        ],
        "notes": "",
        "id": "86cd05c8db1c7bf22459c0975ab39c32"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送郭寿翁还庐陵",
        "preface": "",
        "paragraphs": [
            "共遭胡骑汝阴城，十载相逢尚甲兵。",
            "万里鹓鸿自𬸣举，九关虎豹任纵横。",
            "雨昏山远行人恨，日暮草长幽鸟声。",
            "只有别离心似旧，乱来难得是交情。"
        ],
        "notes": "",
        "id": "5cc30acac085ef3ce588c36cbddd976b"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "与郭寿翁俱客钱塘寿翁归吉州追饯至龙山白塔寺惜别怅然终日始登车而去既行旬日予得请庐山太平观将归隠浙东山中寄诗奉怀",
        "preface": "",
        "paragraphs": [
            "江边孤寺旧曾经，重枉骊驹当短亭。",
            "落日催人心去住，东风回首泪飘零。",
            "魂归但觉枫林黑，书就终期汗简青。",
            "归隠我无冲斗气，相思时望少微星。"
        ],
        "notes": "",
        "id": "d1e12e42abf865b313b95b17c447e9bc"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送谢景思假太常少卿奉祀温州太庙先至三衢省觐",
        "preface": "",
        "paragraphs": [
            "神游眇邈海边城，捧诏躬祠盛此行。",
            "九代衣冠汉原庙，百年礼乐鲁诸生。",
            "东山世德声名早，南省仙班气象清。",
            "晓雨都门携锦帐，路人更羡彩衣荣。"
        ],
        "notes": "",
        "id": "17c103a7d6c11729cfd88d4987d9387a"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "古意",
        "preface": "",
        "paragraphs": [
            "有恨匆匆别，无期缓缓归。",
            "天涯作孤客，楼上对斜晖。",
            "目断路不断，魂飞花更飞。",
            "无多清滴泪，恐损别时衣。"
        ],
        "notes": "",
        "id": "7e2593022e381fd1b5ccd6a91ad98d9c"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "寒食",
        "preface": "",
        "paragraphs": [
            "故国千峰外，孤舟一水滨。",
            "天涯未归客，江上欲残春。",
            "雁去销魂久，花开坠泪频。",
            "东风吹晚雨，芳草路边人。"
        ],
        "notes": "",
        "id": "cb39c62888268c6b81425510ee4f9e5d"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "病中",
        "preface": "",
        "paragraphs": [
            "久知身是幻，况复病相侵。",
            "古寺松篁瘦，山空雨雪深。",
            "定知书不达，岂有客相寻。",
            "伴我残灯火，应知夜夜心。"
        ],
        "notes": "",
        "id": "0dd1c13cefcca3cdfb60a6312d88ce77"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "春近",
        "preface": "",
        "paragraphs": [
            "山色银屏晓，溪梅玉镜春。",
            "东风露消息，万物有精神。",
            "索漠贫游世，龙钟老迫身。",
            "欲浮沧海去，风浪濶无津。"
        ],
        "notes": "",
        "id": "a851f3eb010835a9e9e0d76076e82565"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "禹庙  其一",
        "preface": "",
        "paragraphs": [
            "书称尧舜没，禹独锡成功。",
            "须信宾天去，何疑窆石空。",
            "市声朝夕变，山色古今同。",
            "谁与明真理，苍崖松柏风。"
        ],
        "notes": "",
        "id": "868be914c08c9fbda134e210d40af210"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "禹庙  其二",
        "preface": "",
        "paragraphs": [
            "夏后东阶殡，遗踪照路隅。",
            "今观四山拱，犹似百神趋。",
            "功已百王冠，言尤万世谟。",
            "死生怀舜德，旧邑对姚虞。"
        ],
        "notes": "",
        "id": "628b67599d7fdc825905a8dd7aae4c67"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "八月十四日送叶子谦自会稽游江观湖归闽",
        "preface": "",
        "paragraphs": [
            "倾盖论交意已倾，断弦重续喜君听。",
            "山川妙意藏千古，天地神机在六经。",
            "朝夕事皆翻覆手，古人情寄短长亭。",
            "涛江君往观秋注，万顷涨溟无浅行。"
        ],
        "notes": "",
        "id": "84b19b1f5f80527a1e2ea3156cdb867b"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "夜坐",
        "preface": "",
        "paragraphs": [
            "夜久灯花自吐红，岁华已尽尚飘蓬。",
            "身游百越风波外，路入千山雨雪中。",
            "失马旧知无得丧，拂龟那更问穷通。",
            "懒将今古从头数，几度邯郸梦不同。"
        ],
        "notes": "",
        "id": "8a13d1f69bcb7b974ef31488dce73b9a"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送僧秀游海上诸山",
        "preface": "",
        "paragraphs": [
            "丈室凝尘锁寂寥，飘然更打衲僧包。",
            "春风正满碧溪水，落日偏宜红杏梢。",
            "身外谁非追日杖，法中我是续弦胶。",
            "云山烟海虽深广，未抵安栖一把茅。"
        ],
        "notes": "",
        "id": "e13c4be661658e3a2da76adce50ee796"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "十二月中旬书戴溪亭",
        "preface": "",
        "paragraphs": [
            "天上东风转斗星，天涯羁客尚飘萍。",
            "道涂况复经残岁，风雪那堪宿旅亭。",
            "春到怯添双鬓白，夜寒愁对一灯青。",
            "残年万古凄凉恨，不计樽前一醉醒。"
        ],
        "notes": "",
        "id": "7e807e2a752454d6cf212d52a0fdebde"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "重赋梅花",
        "preface": "",
        "paragraphs": [
            "谁言今无返魂香，年年末上开孤芳。",
            "韵高水天冷相照，清极雪月寒交光。",
            "姑射神仙莹冰骨，水精宫人素霓裳。",
            "迎年送腊各愁绝，付与世间幽恨长。"
        ],
        "notes": "",
        "id": "58f9a6a5928df5cd806b8f84ba5930e3"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "谢史纯夫画连昌宫图顷岁京洛间作此今再观旧本",
        "preface": "",
        "paragraphs": [
            "笔下春风锦绣浮，花光山影照清流。",
            "唐朝忧乐君新意，洛邑兴衰我旧游。",
            "急雨打成今夜梦，孤灯挑动昔年愁。",
            "此身此画俱非实，白发天涯万事休。"
        ],
        "notes": "",
        "id": "b64cb056a8254e1fc115aedaa430ed43"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "寄九峰觉老时自因胜退居",
        "preface": "",
        "paragraphs": [
            "京江别我正坚冰，拂袖归来道更增。",
            "又见岭梅来驿使，懒将庭柏对谈僧。",
            "半廊冷月溪山雾，一炷幽香殿阁灯。",
            "此亦世间愁绝处，岭猿岁晚哭寒藤。"
        ],
        "notes": "",
        "id": "cb2232adbe5a4e923dadfaed093ac811"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "雪声",
        "preface": "",
        "paragraphs": [
            "飞满前村夜不知，凭风声与静相宜。",
            "银釭志士诗成后，玉枕佳人梦觉时。",
            "乍听打窗投米急，想同糁径落梅迟。",
            "孤舟曾向江湖宿，清入寒芦韵更奇。"
        ],
        "notes": "",
        "id": "bafa572a1565feffa36ade8f54b1a971"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "梅花  其一",
        "preface": "",
        "paragraphs": [
            "孤高来处自天人，末上常先万物新。",
            "不有大寒风气势，难开小朵玉精神。",
            "冰溪影鬭斜斜月，粉镜粧成澹澹春。",
            "直伴东风到青子，多情不逐雪成尘。"
        ],
        "notes": "",
        "id": "7e193e9e71c30081ac2cc596d0e5c081"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "梅花  其二",
        "preface": "",
        "paragraphs": [
            "古称秀色若堪餐，冷艳幽香画更难。",
            "草木尽枯风正恶，雪霜初霁月偏寒。",
            "须知浄几明窗见，不似苍山迥野看。",
            "羌笛一声悲落尽，伤心何待百花残。"
        ],
        "notes": "",
        "id": "e870ce717729e17fa7c6c0092e803a79"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "临海僧珂公出梅花诗和其韵",
        "preface": "",
        "paragraphs": [
            "天公飞雪鬭梅英，未有东风便有情。",
            "竹里藏春春不觉，水边见月月羞明。",
            "神人自惜迷姑射，天女何妨伴浄名。",
            "第一花中拈实相，谈禅说法大修行。"
        ],
        "notes": "",
        "id": "c4a8fd203b31cf35ba8952a2357cd6c0"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "姜山通阇黎真骨归塔以诗送之",
        "preface": "",
        "paragraphs": [
            "空门龙象道高升，坐使山川胜气增。",
            "天道不言成四运，人间无处证三乘。",
            "云深尚有游山客，烟冷空余礼塔僧。",
            "一苇莫嗟成万古，幻身来往本何曾。"
        ],
        "notes": "",
        "id": "27ffe3c1bf3e165e86c987e977f438f1"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "剡溪月下泛舟",
        "preface": "",
        "paragraphs": [
            "岁残清夜一溪澄，更爱千峰霁月升。",
            "天地高低银色界，山川表里玉壶冰。",
            "裘单拥火宜无倦，石响舟行恐不胜。",
            "休数兴来并兴尽，兹游今古亦何曾。"
        ],
        "notes": "",
        "id": "251d1e7166bbc9537b5c5d8ae5a1e593"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "岁杪道中",
        "preface": "",
        "paragraphs": [
            "岩风号万木，天意自悲伤。",
            "野店逢残岁，危峰半夕阳。",
            "吾生犹道路，此恨付杯觞。",
            "正是凄凉极，寒梅逗晚香。"
        ],
        "notes": "",
        "id": "fece02ac685b4e7d88551d455c328c37"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送黄生还临安",
        "preface": "",
        "paragraphs": [
            "旧事恍如前后身，龙门四纪更情亲。",
            "茅庐惊叹见斯客，天马超腾感似人。",
            "三迳草荒残岁雨，一枝梅作渡江春。",
            "莫言胡越方成别，才隔云涛莫问津。"
        ],
        "notes": "",
        "id": "5f9b4b63ded3abf5bb7bdb5cdf939697"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "再和雪声",
        "preface": "",
        "paragraphs": [
            "天上威仪地岂知，六花寒路夜偏宜。",
            "半空环佩朝元罢，满地珠玑按舞时。",
            "簌簌初随风更急，萧萧却杂霰俱迟。",
            "房公松竹分清俗，除却天声总未奇。"
        ],
        "notes": "",
        "id": "1c1db548c7f51dc95b441526a9e7f462"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "舟行扶病访王文孺曜庵且蒙和赐佳章次韵为别",
        "preface": "",
        "paragraphs": [
            "西风过雨冷孤云，客路衰骸与病亲。",
            "烟渚好横今夜笛，云林还忆旧时人。",
            "凌空丹药传岩客，照水红莲赋洛神。",
            "老泪数行伤别尽，自怜无可更沾巾。"
        ],
        "notes": "",
        "id": "c35c610d1e9dda66ce2efb29a58fd014"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "九月二十七日与客游龙山",
        "preface": "",
        "paragraphs": [
            "野服芒鞋步步同，天寒酒薄客情浓。",
            "身如萍水同千里，路入烟萝更几重。",
            "沧海清江共今古，黄花红叶杂秋冬。",
            "暝云自与千峰合，送我归鞍寺寺钟。"
        ],
        "notes": "",
        "id": "5ba3867fabf745dc69772609db9d13dc"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送无相祖老真骨归塔",
        "preface": "",
        "paragraphs": [
            "去来一念等孤云，只履西归道更尊。",
            "落叶满山新塔就，雨花盈几故经存。",
            "风清罢放林间鹤，月冷空啼岭上猿。",
            "白发来为生死别，寒溪犹绕旧松门。"
        ],
        "notes": "",
        "id": "772fed5ff67259fb5517842b49a8e42b"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送嘉鱼周尉",
        "preface": "",
        "paragraphs": [
            "大门志与古人谋，万卷诗书第一流。",
            "文采声华今有继，死生契濶独相求。",
            "天回凉色偏宜月，地近潮声先带秋。",
            "此别频书访存没，老人曾见彩衣游。"
        ],
        "notes": "",
        "id": "755df93816df1def03f57f8d985caa23"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "上巳日送韩简伯",
        "preface": "",
        "paragraphs": [
            "门户荀陈士论佥，却随王谢老江南。",
            "一官傲世妨才命，万事承家任苦甘。",
            "渔艇我将还旧隠，僧窗谁与对清谈。",
            "落花风雨西陵渡，佳节可怜三月三。"
        ],
        "notes": "",
        "id": "e41eba2d8fb2945b72ef16d4a7489773"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "次韵梅花",
        "preface": "",
        "paragraphs": [
            "广寒宫里自无伦，不祇尘中第一人。",
            "绝态乍辞天上旧，清香更占世间新。",
            "烟愁月恨迎回腊，日暖风迟俗却春。",
            "且对流年觅新意，横斜疏影句皆陈。"
        ],
        "notes": "",
        "id": "ca45531726cbbe6703a92296eca8ccf3"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "望大梅欲回雪窦路险而止口占示同行",
        "preface": "",
        "paragraphs": [
            "起晓寻幽意气豪，冥冥重雾湿征袍。",
            "天扶宝势千山拱，海助寒声万籁高。",
            "休数兴衰两蜗角，从来忧乐一鸿毛。",
            "了知终老林泉是，渡水穿云久亦劳。"
        ],
        "notes": "",
        "id": "140a1774a18d297da53ea7d29a212024"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "倚楼曲",
        "preface": "",
        "paragraphs": [
            "天边皎月凝清光，圆缺不如人意长。",
            "夜来常娥和月落，清晓镜里看新粧。",
            "此情同生复同死，君似栏杆要堪倚。",
            "楼高风送管弦声，肠断五陵年少子。"
        ],
        "notes": "",
        "id": "b83321cf9711581517951cfca603d7cb"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "杂兴效阮步兵",
        "preface": "",
        "paragraphs": [
            "松巅负残雪，高映寒食辉。",
            "冲风忽飘堕，势若从天飞。",
            "庭虚四散入，凌乱侵人衣。",
            "衣重不忍拂，恐与清景违。",
            "援琴弄太古，声淡节亦稀。",
            "众笑己独赏，恍然迷是非。",
            "乃知绝弦意，千载同依依。"
        ],
        "notes": "",
        "id": "9cd8f316af5908670269d949311206f1"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "赋得隔树见秋灯",
        "preface": "",
        "paragraphs": [
            "隔树见秋灯，青荧更可爱。",
            "半笼宜叶疎，微透嫌枝碍。",
            "深误暗虫投，静窥栖羽在。",
            "望疑帘幕中，吟惜栏杆外。",
            "月到冷光幽，风来孤影碎。",
            "山客遥夜归，耿耿如相待。"
        ],
        "notes": "",
        "id": "7c15f1123bb8eaa7f121a51cf81fae3d"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "游东阳涵碧亭刘梦得所赋诗也明日过中兴寺游览终日记所见",
        "preface": "",
        "paragraphs": [
            "我游东阳城，隠侯昔所制。",
            "山川无古今，城邑有存废。",
            "梦寐涵碧亭，草间得遗记。",
            "飞流落天明，喷洒寒玉碎。",
            "停车风雪中，岂特生秋意。",
            "李杜到韩刘，峥嵘相品次。",
            "景因真赏见，遗句细吟味。",
            "假盖上前峰，提携有儿稚。",
            "明朝春开晴，步到中兴寺。",
            "山僧引客游，佳处相指示。",
            "群峰四抱圆，浮烟生暖翠。",
            "唐年故刺史，宅作布金地。",
            "报以遗姓存，犹感邑中厉。",
            "宝月生旁邑，应真传绝艺。",
            "峨峨画三佛，张吴意能俪。",
            "气象随世低，病鹘无猛鸷。",
            "碑阴笔纵横，才翁雄近世。",
            "疑是苏躭鹤，去家已千岁。",
            "怀土一来归，故画华表字。",
            "上方有重阁，景与众山会。",
            "一酌玻璃泉，碧色剑铓淬。",
            "小丛相思树，红蘂粲丹荔。",
            "僧言此芳根，草木独灵异。",
            "上枝花尽开，下实方委坠。",
            "开落俟相见，终始周一岁。",
            "不同桃与李，华实苦相避。",
            "愧师论应实，未辨谈实际。",
            "山寒足力疲，蕙帐聊假寐。",
            "交错佛衣巾，红绿错裙袂。",
            "虽非维摩室，天女亦游戏。",
            "起濯古铜壶，凛凛存往制。",
            "涤手焚妙香，剩与洗尘滓。",
            "欹枕听松风，为我勤解秽。",
            "幽寻欲黄昏，小圃春物丽。",
            "落日在前峰，骀荡东君醉。",
            "宫娥失翠钿，摇荡谁复制。",
            "风起落花多，翩然如坠珥。",
            "植杖久裴回，羁旅得少慰。",
            "恨无昔人语，剖析发幽秘。",
            "明朝漫回首，长途方耸辔。",
            "绵绵芳草多，天涯乱愁思。"
        ],
        "notes": "",
        "id": "8c6708df0fbc09531d07d3373d10118e"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "剡溪王秀才画子猷访戴图",
        "preface": "",
        "paragraphs": [
            "剡溪万壑千岩景，人境谁能识心境。",
            "君画山阴雪后船，始悟前人发清兴。",
            "眼中百里旧山川，荒林雪月萦寒烟。",
            "应缘兴尽故无尽，宾主不见宁非禅。",
            "当年戏留一转语，不意丹青能再覩。",
            "更画人琴已两忘，妙尽子猷真赏处。"
        ],
        "notes": "",
        "id": "2beaf2679cd22a0603f19206754c951f"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "必明庵",
        "preface": "",
        "paragraphs": [
            "佛心犹日出，何曾碍须弥。",
            "散为普光明，合作四威仪。",
            "万古止此日，群目尽见之。",
            "普现一切水，君自分渑淄。",
            "高垂大圆镜，君自存妍媸。",
            "方寸无尽灯，何处存思惟。",
            "高禅闻妙道，行作人天师。",
            "维摩开丈室，庵成更求诗。",
            "众说列山岳，我以一理推。",
            "万方声一槩，我初拙言词。",
            "至现莫如心，举念周四维。",
            "必明乃本明，尽扫棘与茨。",
            "岂知都用晦，隠显两不知。",
            "大千在毫发，圣言不吾欺。"
        ],
        "notes": "",
        "id": "46ca6d41f86429cd93cd15fc33dc7c2d"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "追和渊明九日闲居诗",
        "preface": "",
        "paragraphs": [
            "白发不堪镜，残骸宁久生。",
            "已是梦中事，那知身后名。",
            "古今黄花节，增重由渊明。",
            "后来杜与苏，感慨皆同声。",
            "乘化入无穷，留恨何千龄。",
            "令我过佳节，浊酒惟频倾。",
            "岂比区中士，轩冕矜暂荣。",
            "沧溟芳岁晚，古寺久客情。",
            "洗涤流落叹，支公句新成。"
        ],
        "notes": "",
        "id": "0818d876f3e0f5efe612058762bf1711"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "毕少董繙经图诗",
        "preface": "",
        "paragraphs": [
            "我知君子有常心，谁谓春秋无定法。",
            "常心定法皆一途，万变在前吾不惑。",
            "锦衣白马青油客，回首伤心沦异域。",
            "缟带喜赠延州来，一见浑如旧相识。",
            "片时偷生万年泣，倘得义成身乃立。",
            "已将死生委天公，要因笔削明吾迹。",
            "偃蹇榻上书千帙，坐使群儒仆墙壁。",
            "凛然䌷史行天诛，扫除坦涂大搜索。",
            "赞辞自昔非游夏，叛去于今无籍湜。",
            "鸿雁书闻到上林，管弦声任来凝碧。",
            "嫣然侍侧两少丽，桃叶桃根莫能及。",
            "荳蔻梢轻露有华，早梅花嫩春无力。",
            "欲将婢子固君心，岂料君心坚铁石。",
            "果闻远使报还家，万里精诚初不隔。",
            "书成初奏未央宫，金马石渠皆动色。",
            "不与左氏作忠臣，忠欲天王坐中国。",
            "圣人大法先能识，节义大闲今独得。",
            "伤麟叹凤非道穷，千载相逢犹咫尺。",
            "尊王便是祝厘心，圣人寿与天无极。"
        ],
        "notes": "",
        "id": "546bb99668bc9eff2d26dfed5ad7582c"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "和明上人见赠  其一",
        "preface": "",
        "paragraphs": [
            "西湖梅蕊暗香浮，锡杖凌空过沃洲。",
            "后会重寻人更老，颓光不驻水争流。",
            "夕阳天际青山出，暝色烟中白鸟留。",
            "此境只曾支遁赏，剡溪今始得汤休。"
        ],
        "notes": "",
        "id": "36a637267fa2c3d55acd2a7080b07b19"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "和明上人见赠  其二",
        "preface": "",
        "paragraphs": [
            "六见月华亏又盈，却来松下笑相迎。",
            "事销腊雪浑非旧，人似寒梅独有情。",
            "香火旧缘生理足，烟霞新志著书成。",
            "明朝又入千峰去，犹恐时人识姓名。"
        ],
        "notes": "",
        "id": "97d2db16f5d021d6eb97a9b2269f13d6"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "寄陈彦山",
        "preface": "",
        "paragraphs": [
            "送君忆昔入鼇山，愁折江梅踏雪还。",
            "别后重添十年老，静中犹借半生闲。",
            "文章千古心空在，书史三冬手自删。",
            "岁晚山中有琪树，伤心何日得同攀。"
        ],
        "notes": "",
        "id": "556dc617a43eb54d9d7385b59feae1d4"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "中秋山间观月",
        "preface": "",
        "paragraphs": [
            "月出云开天宇闲，幽居真赏异尘寰。",
            "冰轮孤挂夜千丈，玉露密零秋一山。",
            "莫望乡关起愁色，胜居沙漠惨离颜。",
            "桂娥应恨无佳句，不识幽人到老闲。"
        ],
        "notes": "",
        "id": "9bf95db7bfa1deae8234c141a5df6008"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "雨后登双溪阁",
        "preface": "",
        "paragraphs": [
            "梦寐登临处，漂流来此行。",
            "长年为客意，落日倚栏情。",
            "雨过水光发，风生云态轻。",
            "山川沈郎旧，巉绝有余青。"
        ],
        "notes": "",
        "id": "a8b75024d1de92dc795aa0b1bb642481"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "剡溪久寓",
        "preface": "",
        "paragraphs": [
            "山水戴逵色，尚余清兴中。",
            "千岩落花雨，一径卷松风。",
            "酒茗延幽子，图书伴老翁。",
            "长生吾不羡，久悟去来同。"
        ],
        "notes": "",
        "id": "608eed8f12bd9666469e2df74aefe797"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送史纯夫出疆",
        "preface": "",
        "paragraphs": [
            "悠悠远水李膺舟，漠漠余寒季子裘。",
            "隔岁梅花新旧恨，入春山色古今愁。",
            "重游梁宋三千里，看复关河四百州。",
            "辩舌纵横报知己，古人凭轼取封侯。"
        ],
        "notes": "",
        "id": "a337ecbc0ecadcef10e4281bb97ab57c"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "秋日",
        "preface": "",
        "paragraphs": [
            "半落庭前叶，始知秋意新。",
            "风严柳疏细，霜薄水清匀。",
            "句里存佳景，诗中见古人。",
            "一峰矜绝态，云外掩孤颦。"
        ],
        "notes": "",
        "id": "dac8035cda680c0fa215edebbec03675"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "小立",
        "preface": "",
        "paragraphs": [
            "茅屋藤萝外，凭栏烟霭间。",
            "乱蝉催暑去，急雨带秋还。",
            "路入双溪口，门当四面山。",
            "诗成题未有，翰墨伴清闲。"
        ],
        "notes": "",
        "id": "f5116876fa6c9f83d3cc4a132b2bfd67"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "将卜山居寄怀",
        "preface": "",
        "paragraphs": [
            "山居香火伴残经，幽绝全家在画屏。",
            "黄叶村藏一溪碧，白云堆拥万峰青。",
            "安知遇酒分贤圣，但可与人同醉醒。",
            "万事休心惟白发，更须结托老人星。"
        ],
        "notes": "",
        "id": "3072e417eabce72df1c480b58b0370b4"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "除日得铜溪老人书",
        "preface": "",
        "paragraphs": [
            "除日相思辄寄诗，流光不特我衰迟。",
            "岁穷沧海波涛急，天冷空山鸟兽悲。",
            "一气先观云暖处，百花犹避岁寒枝。",
            "迎年送腊须臾梦，正似须弥不动时。"
        ],
        "notes": "",
        "id": "ed882ade5ad874357ad199f8decf11a4"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "望秋",
        "preface": "",
        "paragraphs": [
            "门对万山深，登临老病侵。",
            "牛羊随野色，草树带秋阴。",
            "此景聊供望，何人肯见寻。",
            "猜鸥不用下，我自信无心。"
        ],
        "notes": "",
        "id": "50261d32696f093d9b42885a49904cd9"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "病中",
        "preface": "",
        "paragraphs": [
            "遥夜支颐坐，春醪负十分。",
            "碧烟沈宿霭，清月入微云。",
            "真妄怯多病，翔潜喜不闻。",
            "秋千人乐处，十载怆离群。"
        ],
        "notes": "",
        "id": "e9591f01a83c3915453a793ca71274c1"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "寄东山觉老",
        "preface": "",
        "paragraphs": [
            "红粧碧嶂旧登临，来演真常契佛心。",
            "漫道山林无独往，那知笙磬有同音。",
            "堂前明月四时好，山外白云千古深。",
            "此别松门无复见，渔樵为伴老相侵。"
        ],
        "notes": "",
        "id": "29e00ea05247c1128f2a9553f359ac8e"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "陆左丞夫人郑氏挽词四首  其一",
        "preface": "",
        "paragraphs": [
            "家学开皇纪，淑声通德门。",
            "内朝班早贵，中壶誉尤尊。",
            "闻说百年事，扶携两世孙。",
            "从夫得文伯，万古姓名存。"
        ],
        "notes": "",
        "id": "906672b98de5b3a557e0f1982c22a3ac"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "陆左丞夫人郑氏挽词四首  其二",
        "preface": "",
        "paragraphs": [
            "寒日明丹旐，流尘暗彩衣。",
            "那知长夜去，无复逝川归。",
            "方士言终误，神丹事已非。",
            "出门寻吊客，惟有鹤双飞。"
        ],
        "notes": "",
        "id": "c22a0f7ae89534df2a4b842897de83c0"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "陆左丞夫人郑氏挽词四首  其三",
        "preface": "",
        "paragraphs": [
            "轩冕三从盛，门庭五福优。",
            "凄凉孝子泪，悲恸故山秋。",
            "杨子新阡启，班昭旧史留。",
            "空堂对萱草，无复更忘忧。"
        ],
        "notes": "",
        "id": "02b59fc94358093484de4242c375cb5f"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "陆左丞夫人郑氏挽词四首  其四",
        "preface": "",
        "paragraphs": [
            "貌毁栾栾棘，心伤蓼蓼莪。",
            "断机慈训在，怀橘孝思多。",
            "露草沾寒泪，云山翠涌波。",
            "悲风感行路，楚挽不成歌。"
        ],
        "notes": "",
        "id": "f593b945cd77954b7160944de8fa79f3"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "同赋梅花十二题 半开",
        "preface": "",
        "paragraphs": [
            "一枝开破一年春，鬭蕊稠花总后尘。",
            "却恨无媒怜独夜，月偷清影向何人。"
        ],
        "notes": "",
        "id": "08aba091c4a5981dc86804433d95531a"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "同赋梅花十二题 清晨",
        "preface": "",
        "paragraphs": [
            "晓色宜春露蕊鲜，玉人斜插鬭清妍。",
            "新花更映新粧面，无限风光在鬓边。"
        ],
        "notes": "",
        "id": "7c0779952f9c2bcd4fb09d33d3a9ba97"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "同赋梅花十二题 风前",
        "preface": "",
        "paragraphs": [
            "清香自满不因风，花气迷人处处同。",
            "祇与吹开又吹落，春愁已在笛声中。"
        ],
        "notes": "",
        "id": "e10ec083812dbbf3ae04326927171a22"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "同赋梅花十二题 月下",
        "preface": "",
        "paragraphs": [
            "樽前旧厌繁多态，雪里曾嫌淡少情。",
            "何似天容开夜色，数枝寒玉转轻盈。"
        ],
        "notes": "",
        "id": "ed5d7838b237222064c0146cbc9156e7"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "同赋梅花十二题 雪后",
        "preface": "",
        "paragraphs": [
            "枝留晴雪色难分，似向残粧试粉痕。",
            "恨满前村花落处，万重烟霭远连云。"
        ],
        "notes": "",
        "id": "a82441259fefe35569454781d1424b85"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "同赋梅花十二题 雨中",
        "preface": "",
        "paragraphs": [
            "水泛残香不可寻，更堪烟雨锁花心。",
            "祇知赐浴恩波重，未识和戎怨泪深。"
        ],
        "notes": "",
        "id": "959418e6635b8ceaa26e83735d642cad"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "同赋梅花十二题 水边",
        "preface": "",
        "paragraphs": [
            "雪后溶溶嫩水通，满枝烟雨暗春风。",
            "试看照影横斜处，浑似靓粧清镜中。"
        ],
        "notes": "",
        "id": "509ce240c87df64716ece7c0bce87f15"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "同赋梅花十二题 竹外",
        "preface": "",
        "paragraphs": [
            "枝上淡烟笼白雪，此君高节助清真。",
            "要知谢女姿容别，林下孤标迥出尘。"
        ],
        "notes": "",
        "id": "49113d3e7d910ec2e76fac00e4ce4328"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "同赋梅花十二题 江村",
        "preface": "",
        "paragraphs": [
            "竹篱茅屋江郊路，未肯鬭粧尘市间。",
            "小朵飘零水风晚，又随残月落关山。"
        ],
        "notes": "",
        "id": "52ac22784a5e41e1c6d9f251e0fe9689"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "同赋梅花十二题 山馆",
        "preface": "",
        "paragraphs": [
            "穷涂游子年华晚，折赠无人信手题。",
            "留恋清香忍回首，五更立马断桥西。"
        ],
        "notes": "",
        "id": "6447bbde1043ba2edad84a18a8966710"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "同赋梅花十二题 薄暮",
        "preface": "",
        "paragraphs": [
            "寒欺雪勒未逢春，照影今宵借月魂。",
            "可惜孤山吟已尽，后来幽绝几黄昏。"
        ],
        "notes": "",
        "id": "f31e014b460fa8d525dd5a17cd68b510"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "同赋梅花十二题 欲谢",
        "preface": "",
        "paragraphs": [
            "零落斜枝雪未干，且垂薄暮护微寒。",
            "大都荣悴人情别，我为残英特倚栏。"
        ],
        "notes": "",
        "id": "39213b22d923ae5937634eecc3a319f2"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "墨君十咏 弄雨",
        "preface": "",
        "paragraphs": [
            "一段风烟笔下开，小枝带雨思萦回。",
            "障风一袖如相向，说与嫦娥泪落来。"
        ],
        "notes": "",
        "id": "3f2bf1405b90ccddca757bbd23c3c17d"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "墨君十咏 藏岩",
        "preface": "",
        "paragraphs": [
            "小年轻别庐山道，林下微吟夜更幽。",
            "影落人行半岩月，五更风露一山秋。"
        ],
        "notes": "",
        "id": "58aca9616adfc42462b4b43ef7e3ccce"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "墨君十咏 露叶",
        "preface": "",
        "paragraphs": [
            "秀色娟娟自出尘，晓枝更带露华新。",
            "清风一至如相语，从此开帘来故人。"
        ],
        "notes": "",
        "id": "7f765c7b2f27cf720e49759f1f1620c9"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "墨君十咏 霜节",
        "preface": "",
        "paragraphs": [
            "春花秋月不同时，高节偏于墨色宜。",
            "莫遣世间丹绿笔，等闲俗却岁寒枝。"
        ],
        "notes": "",
        "id": "c566d580b22e4e2e451c04df237193cc"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "墨君十咏 舞月",
        "preface": "",
        "paragraphs": [
            "江楼月下夜闻歌，不奈忠州刺史何。",
            "轻袅腰肢更清峭，柳枝何似竹枝多。"
        ],
        "notes": "",
        "id": "bb608b9dc18c7b26d857a8741d42b1ab"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "墨君十咏 迸石",
        "preface": "",
        "paragraphs": [
            "渭水侯多失旧封，平泉池馆乱来空。",
            "青青石上何人赏，孤映暮山风雪中。"
        ],
        "notes": "",
        "id": "8298c877a0a8953219c67d1ac32ee0f0"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "墨君十咏 欺雪",
        "preface": "",
        "paragraphs": [
            "爱竹高风已自贤，兴来更泛剡溪船。",
            "枝间清响风惊雪，忆得东林夜宿年。"
        ],
        "notes": "",
        "id": "7849ee9316e9a3f8094666b83e8a64bc"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "墨君十咏 雪梢",
        "preface": "",
        "paragraphs": [
            "第五桥边一径遥，满林野竹立江郊。",
            "鸳鸯浮破水涵影，翡翠压斜风舞梢。"
        ],
        "notes": "",
        "id": "7d5063f9776fe5a2051cd7f9a0c07ef2"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "墨君十咏 夜风",
        "preface": "",
        "paragraphs": [
            "倚竹佳人生暮愁，那知情伴夜蝉幽。",
            "一山风月龙吟罢，声入江云袅袅秋。"
        ],
        "notes": "",
        "id": "8796fb20f6f6cf0ce819bfbc9f81b06c"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "墨君十咏 忆昔",
        "preface": "",
        "paragraphs": [
            "匡庐古寺暗松藤，曾宿寒岩最上层。",
            "火煖炉温四山静，前溪风雪后窗灯。"
        ],
        "notes": "",
        "id": "7026f8cd60c4fbc579096f3c640b9293"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "春郊  其一",
        "preface": "",
        "paragraphs": [
            "不断烟芜起暮愁，无穷杨柳拂东流。",
            "一声歌罢香轮去，只有斜阳伴画楼。"
        ],
        "notes": "",
        "id": "7decedd4bc34bb858a82781729388690"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "春郊  其二",
        "preface": "",
        "paragraphs": [
            "碧飞红断正伤春，万里天涯一病身。",
            "芳草路长楼百尺，楼中更有凭栏人。"
        ],
        "notes": "",
        "id": "21450b3b707a8f32d2ed3d47543aba58"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "晓发石牛",
        "preface": "",
        "paragraphs": [
            "匆匆车马出清晨，日淡风微已仲春。",
            "松竹阴中山未尽，梅花林外有行人。"
        ],
        "notes": "",
        "id": "cfe0316e6cba080c9eb557d338eaeae9"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "山中夜闻风雨",
        "preface": "",
        "paragraphs": [
            "空山清夜寒无寐，松桧摇声风雨高。",
            "行尽江湖忘岩壑，犹疑遶屋尽波涛。"
        ],
        "notes": "",
        "id": "923ac8a9e5058b104f4c1a78f25c0fbb"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "芳草",
        "preface": "",
        "paragraphs": [
            "会时曾忆梅笼雪，别后常怀月照沙。",
            "到底多情是芳草，长随离恨遍天涯。"
        ],
        "notes": "",
        "id": "bc3798e774ff38376b2b25974c83684c"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "晚望",
        "preface": "",
        "paragraphs": [
            "春浓已伴客愁浓，门掩雨余江上峰。",
            "莫道夕阳无一事，远颦眉黛更千重。"
        ],
        "notes": "",
        "id": "6171491ed8bbc12bbbedbc15a2b668e5"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "杏花  其一",
        "preface": "",
        "paragraphs": [
            "玉人半醉晕丰肌，何待武陵花下迷。",
            "记得秋千归后约，黄昏新月粉墙西。"
        ],
        "notes": "",
        "id": "30a404133520f8bf2dd1e7d93dfbad57"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "杏花  其二",
        "preface": "",
        "paragraphs": [
            "醉里余香梦里云，又随风雨去纷纷。",
            "人间春色都多少，莫扫残英枉断魂。"
        ],
        "notes": "",
        "id": "f4e9e8485d8a8ac19930a2a0b23005d2"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "古意",
        "preface": "",
        "paragraphs": [
            "歌声怨极珠难续，琴韵愁深水易分。",
            "公子何须赋巫峡，梦中真复有朝云。"
        ],
        "notes": "",
        "id": "7a601943fda984fed6ad58ec439ca3ff"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "雨夜",
        "preface": "",
        "paragraphs": [
            "去国襟怀离别情，夜眠雨驿叹孤征。",
            "转头三十年前恨，犹听当时枕上声。"
        ],
        "notes": "",
        "id": "fbdbebb09e79999358c74b31e9f64872"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "雪溪亭观雨",
        "preface": "",
        "paragraphs": [
            "晚雨廉纤正满空，万峰多在暝云中。",
            "风回变态何深浅，坐看天施水墨工。"
        ],
        "notes": "",
        "id": "68fedf5bec9fd213f45a8da5823bb2e8"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "山中早秋",
        "preface": "",
        "paragraphs": [
            "苍茫山口月西沈，潇洒新秋院落深。",
            "雨滴梧桐河汉淡，梦回犹记少年心。"
        ],
        "notes": "",
        "id": "32268b1292fe31a62a46c58a383235c8"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "山居追凉",
        "preface": "",
        "paragraphs": [
            "松门东路有柴关，凉卧清宵梦亦闲。",
            "更待海风来万里，一天霜月满空山。"
        ],
        "notes": "",
        "id": "000410340738d560c588a92251791535"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "秋容",
        "preface": "",
        "paragraphs": [
            "如画群峰从复横，孤烟收尽片云轻。",
            "天容常带秋容浄，万里碧天新雨晴。"
        ],
        "notes": "",
        "id": "1352c147445b9aee393ed903eaaea97c"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "雪作望剡溪",
        "preface": "",
        "paragraphs": [
            "玉楼琼树晓烟披，拥衲开门四望迷。",
            "清旷世人谁似我，雪中更到子猷溪。"
        ],
        "notes": "",
        "id": "598aa230779a2a4817fea5b930104dcd"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "寄南岩悟禅师",
        "preface": "",
        "paragraphs": [
            "雪后千峰玉刻成，琼瑶寒照寺楼明。",
            "遥知禅老开窗坐，指点烟村看晚晴。"
        ],
        "notes": "",
        "id": "65d59e5230905a0fbb6e843663e7a66e"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "雪晴闲渡西溪",
        "preface": "",
        "paragraphs": [
            "雪后孤村一段烟，晴光远射玉山川。",
            "酒旗隔岸招闲客，独上西溪渡口船。"
        ],
        "notes": "",
        "id": "e66546fe59ac177d7a9b3f664ee82939"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送淳上人游九岩",
        "preface": "",
        "paragraphs": [
            "残菊孤花留暮秋，劳师问路乱山头。",
            "九岩只望孤云去，舒卷如云得自由。"
        ],
        "notes": "",
        "id": "190da165871f5ef918c6ad1bd5ae3498"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "泉声",
        "preface": "",
        "paragraphs": [
            "娟娟山月半岩明，霜重楼台夜气清。",
            "谁把玉琴来写取，松风吹断夜泉声。"
        ],
        "notes": "",
        "id": "60c41361762ab5ab63fddfd4db4b7ba7"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "寄和邢子屑孙肖之始春见寄  其一",
        "preface": "",
        "paragraphs": [
            "东风初到乱山头，无数残梅雨未收。",
            "何待伤春对晴景，暝云横尽古今愁。"
        ],
        "notes": "",
        "id": "3b88b2a5a49683b5fd296f991a89b105"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "寄和邢子屑孙肖之始春见寄  其二",
        "preface": "",
        "paragraphs": [
            "海山雪后海天宽，群玉参差万里寒。",
            "岩谷无人共清夜，倚栏独向月中看。"
        ],
        "notes": "",
        "id": "a446f8658bc0f2317765cbb5c8718e63"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "寄和邢子屑孙肖之始春见寄  其三",
        "preface": "",
        "paragraphs": [
            "山林老去万缘休，只有情钟旧辈流。",
            "芳草无穷山四向，断肠人在最高楼。"
        ],
        "notes": "",
        "id": "1042e184873b8cb34e3677067a445c21"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "忆庐阜寄机上人",
        "preface": "",
        "paragraphs": [
            "忆在东林学夜禅，月中清响听风泉。",
            "不须更作庐山梦，鱼鸟相忘二十年。"
        ],
        "notes": "",
        "id": "007d173af0d324fee79d24268fa5476a"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "上方",
        "preface": "",
        "paragraphs": [
            "松间清月佛前灯，庵在孤峰更上层。",
            "犬吠一声秋意静，敲门时有夜归僧。"
        ],
        "notes": "",
        "id": "771b23df5e2fe90128c0466610d4582b"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "寒夜",
        "preface": "",
        "paragraphs": [
            "淡月新霜似旧时，更怜秋与夜迟迟。",
            "梦回一枕凄凉恨，帐外青灯不得知。"
        ],
        "notes": "",
        "id": "79ada817d446ba3c19ec923d1c6b0fcf"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "晚意",
        "preface": "",
        "paragraphs": [
            "山空寺古紫苔侵，更喜渔樵不见寻。",
            "坐对秋阴晚萧瑟，风吹败叶入廊深。"
        ],
        "notes": "",
        "id": "c93a68b08bbf1b06f46c7179ba966ea3"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "即事",
        "preface": "",
        "paragraphs": [
            "住依溪口破残村，身伴渡头零落云。",
            "更向空山拾黄叶，姓名那有世人闻。"
        ],
        "notes": "",
        "id": "4cf5e9a31448c0018b3bdc9761dafbd3"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "南岩悟禅老见于山中同烹玉糁羹",
        "preface": "",
        "paragraphs": [
            "我家峰头最高层，落叶苍苔不可登。",
            "清坐与师烹玉糁，千岩风雨夜深灯。"
        ],
        "notes": "",
        "id": "aaa20189789959af0cd7e51a269f4467"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "明觉寺折梅",
        "preface": "",
        "paragraphs": [
            "遥山天际敛眉峰，清浅溪边淡粉容。",
            "薄暮寺桥人独立，一灯明灭数声钟。"
        ],
        "notes": "",
        "id": "3d7cd7b6ee7ac5753606b10723f3e2a5"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "夜晴",
        "preface": "",
        "paragraphs": [
            "雨脚初收天意晴，西风摇落夜寒清。",
            "披衣自起开窗户，落月一山高下明。"
        ],
        "notes": "",
        "id": "ce32fab6181a2548f2babc2bd75fec7e"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "古渔父词十二首  其一",
        "preface": "",
        "paragraphs": [
            "渔父家风我所知，家风要与道相宜。",
            "不怀贪饵吞钩意，常似丝纶未下时。"
        ],
        "notes": "",
        "id": "86917dd84b7a1ee6a935541cbe28a121"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "古渔父词十二首  其二",
        "preface": "",
        "paragraphs": [
            "雨中渔艇一声歌，夹岸青林照碧波。",
            "跃马更谁思往事，红尘千丈奈人何。"
        ],
        "notes": "",
        "id": "77f1ba55cb47a1ce9396ffaef27d9d3f"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "古渔父词十二首  其三",
        "preface": "",
        "paragraphs": [
            "万里号风雪满山，黄芦晻霭水汪湾。",
            "九衢朝马愁泥滑，不识渔翁兴未闲。"
        ],
        "notes": "",
        "id": "c824a6ad45e9dc60931137074576f2f8"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "古渔父词十二首  其四",
        "preface": "",
        "paragraphs": [
            "风波稳处钓舟闲，云去诸山暝不还。",
            "江面一峰何所似，青铜镜里绿云鬟。"
        ],
        "notes": "",
        "id": "bb7079c86e0bab93149cce1e961681cf"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "古渔父词十二首  其五",
        "preface": "",
        "paragraphs": [
            "千古高人张志和，浮家泛宅老烟波。",
            "不应别有神仙界，祇此沧江一钓蓑。"
        ],
        "notes": "",
        "id": "5c02fef122a4e321fbaf5ef3e1642a08"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "古渔父词十二首  其六",
        "preface": "",
        "paragraphs": [
            "虞舜遗风远可寻，烟波一棹古犹今。",
            "九疑苍莽三湘濶，尽是云山韶濩音。"
        ],
        "notes": "",
        "id": "a97f913b8573859a5038e98ff54e8bdd"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "古渔父词十二首  其七",
        "preface": "",
        "paragraphs": [
            "曾见三闾屈大夫，强将清浊较贤愚。",
            "如今更觉前言拙，醒醉由来本不殊。"
        ],
        "notes": "",
        "id": "19cc5455eeae92ff019d623c96224dbe"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "古渔父词十二首  其八",
        "preface": "",
        "paragraphs": [
            "风袅溪头钓线多，戏鱼无奈巧依荷。",
            "直须飘浄浮萍草，尽放青天照碧波。"
        ],
        "notes": "",
        "id": "39fbd4b0c20935552bee820d62cfaa0f"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "古渔父词十二首  其九",
        "preface": "",
        "paragraphs": [
            "禹门三级浪千重，变化飞腾岂有踪。",
            "寄语鱼虾休上钓，要看头角是真龙。"
        ],
        "notes": "",
        "id": "3fbdc1c2499ab69bca0f1646f89bf4fe"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "古渔父词十二首  其一○",
        "preface": "",
        "paragraphs": [
            "得即欢欣失即忧，死生轮转暗相讐。",
            "那知垂钓非真钓，只在丝纶不在钩。",
            "船子禅师意未平，万波要喻境中情。",
            "鱼寒不食清池钓，何处归舟有月明。"
        ],
        "notes": "",
        "id": "2194ad4260f267207fcb069572b91486"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "古渔父词十二首  其一一",
        "preface": "",
        "paragraphs": [
            "波清百尺见修鳞，水色天容自古新。",
            "昨夜西江浴明月，冰轮玉兔绝纤尘。"
        ],
        "notes": "",
        "id": "3fe1d27fee489aa9808b58770ba834df"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "宿华岳观",
        "preface": "",
        "paragraphs": [
            "凌空老树雪垂叶，压屋梨花雪照人。",
            "深愧地仙教俗客，慇勤留看华山春。"
        ],
        "notes": "",
        "id": "40692071505832234df4c4cb956ec372"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "又二年经此再题",
        "preface": "",
        "paragraphs": [
            "石坛流水共苍苔，青竹林间一径开。",
            "可惜梨花飞已尽，前年游客始重来。"
        ],
        "notes": "",
        "id": "c433bdd1974d04a90d0a78ca3c355515"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "王子猷返棹处",
        "preface": "",
        "paragraphs": [
            "我家住在剡溪曲，万壑千山看不足。",
            "却笑当年访戴人，雪夜扁舟去何速。"
        ],
        "notes": "",
        "id": "61e7c99906c81b4204e082131f67dbe6"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "倚吟阁",
        "preface": "",
        "paragraphs": [
            "贺家湖东剡溪曲，白塔幽林声断续。",
            "雪中兴尽酒船空，境高地胜何由俗。",
            "谁结禅居在上方，山房屈曲随山麓。",
            "个中非动亦非静，自有白云簷下宿。"
        ],
        "notes": "",
        "id": "75cec1a584fa871306673e8a788af947"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "剡坑探梅",
        "preface": "",
        "paragraphs": [
            "岭上寒梅自看栽，山斜一半似屏开。",
            "春寒点点枝头雨，为有东流水过来。"
        ],
        "notes": "",
        "id": "994deae49ed6ead72ad0be9acb989e3c"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "普惠寺",
        "preface": "",
        "paragraphs": [
            "镜里形容水底天，定将何物喻真禅。",
            "心安便是毗卢界，尽日添香伴兀然。"
        ],
        "notes": "",
        "id": "7bab1e2d42ff41a72a12adcef0914418"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "归鸿阁",
        "preface": "",
        "paragraphs": [
            "初离江渚荻生芽，飞到龙荒雪满沙。",
            "寄语不须传信远，将军忧国不忧家。"
        ],
        "notes": "",
        "id": "4319bd455de67eb8e50feb8eea3a22da"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "妙庭观用东坡韵  其一",
        "preface": "",
        "paragraphs": [
            "侍宴瑶池更不归，茂陵千古挂余悲。",
            "祇今山下传遗姓，应守琼田旧玉芝。"
        ],
        "notes": "",
        "id": "285561910a2ae9b16d4f589792dd0360"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "妙庭观用东坡韵  其二",
        "preface": "",
        "paragraphs": [
            "山房书篆自磨丹，溪月还来照碧潭。",
            "鼎惧神奸暗持去，道人聊保一枝安。"
        ],
        "notes": "",
        "id": "fffb78b4179a2ffdd9e4f7667ca70f3b"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "定光院",
        "preface": "",
        "paragraphs": [
            "兵戈几载剧波翻，去住优游僧自闲。",
            "已熟机缘到真际，久将生死断人寰。",
            "沙明寒水月窥涧，露湿晓烟秋在山。",
            "一佛镜中那是别，孤云不离乱峰间。"
        ],
        "notes": "",
        "id": "5562326157f64dc05f01f244ef1ed48f"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "王文孺臞庵",
        "preface": "",
        "paragraphs": [
            "全家高隠白云关，事不萦怀梦亦闲。",
            "欵乃交撑渔市散，隔江城郭是人间。"
        ],
        "notes": "",
        "id": "965a21ad523312a2df48f20c57f301bf"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "云门寺",
        "preface": "",
        "paragraphs": [
            "青山春又到，白发策乌藤。",
            "已是他乡客，还同寄住僧。",
            "瘦松黏冻雪，流水带寒冰。",
            "更觉苍崖路，云深不可登。"
        ],
        "notes": "",
        "id": "9d8a50972f8f6639fde385f77b241b01"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "山村",
        "preface": "",
        "paragraphs": [
            "家依溪口破残村，身伴渡头零落云。",
            "更向空山拾黄叶，姓名那有世人闻。"
        ],
        "notes": "",
        "id": "e9b75a618df2f6fa9bae496db2bbf399"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "仆在会稽泛舟至剡中是时雪迟梅子烟外万枝夹岸幽香不断盖非人间世也友人廉宣仲在四明闻之作子猷访戴图见寄作长短句谢之仍书四绝句于图后  其一",
        "preface": "",
        "paragraphs": [
            "白玉花开碧玉弯，戴逵溪上谢公山。",
            "若教当日逢斯景，肯道扁舟尽兴还。"
        ],
        "notes": "",
        "id": "33ea432bb466d8e4184afd7e0766ce8f"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "仆在会稽泛舟至剡中是时雪迟梅子烟外万枝夹岸幽香不断盖非人间世也友人廉宣仲在四明闻之作子猷访戴图见寄作长短句谢之仍书四绝句于图后  其二",
        "preface": "",
        "paragraphs": [
            "越溪梅接剡溪滨，得意还成一景春。",
            "此日可怜高兴尽，扁舟处处作东隣。"
        ],
        "notes": "",
        "id": "5cd45508f2bdda7d83671b24153fa326"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "仆在会稽泛舟至剡中是时雪迟梅子烟外万枝夹岸幽香不断盖非人间世也友人廉宣仲在四明闻之作子猷访戴图见寄作长短句谢之仍书四绝句于图后  其三",
        "preface": "",
        "paragraphs": [
            "山回水转碧玲珑，月在群山四合中。",
            "香满一船梅胜雪，休夸访戴画屏风。"
        ],
        "notes": "",
        "id": "86b456638617fa2328873a67d5b5cf2e"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "仆在会稽泛舟至剡中是时雪迟梅子烟外万枝夹岸幽香不断盖非人间世也友人廉宣仲在四明闻之作子猷访戴图见寄作长短句谢之仍书四绝句于图后  其四",
        "preface": "",
        "paragraphs": [
            "梅英与雪一般色，不得北风香不知。",
            "懒咏尤思招隠句，先生今有画中诗。"
        ],
        "notes": "",
        "id": "c286fce72311736648cccf146affccbc"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "题惠安寺增胜堂",
        "preface": "",
        "paragraphs": [
            "心是华严境，圆机更善根。",
            "一尘犹可见，十胜不为繁。",
            "放鹤扫松迳，呼猿开竹门。",
            "妙高峰顶住，客到亦忘言。"
        ],
        "notes": "",
        "id": "665426894ee52e792ccae19f724e13ea"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "登挟溪亭",
        "preface": "",
        "paragraphs": [
            "剡中何许隔林坰，无复明峦到眼明。",
            "頼有西南天一角，乱云深处叠秋屏。"
        ],
        "notes": "",
        "id": "a65005af2a2ee2af32132b3a18850999"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "送开公归径山",
        "preface": "",
        "paragraphs": [
            "白头住世我无日，破衲出家师妙年。",
            "衮绣门庭犹自妄，瓶盂踪迹不离禅。",
            "鸡催晓月人奔渡，雁唤西风叶满船。",
            "梦境相逢便相别，万峰秋色正磨天。"
        ],
        "notes": "",
        "id": "3611625838322c80e995a5999e665bc2"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "云气与山为态度，月华借水作精神。"
        ],
        "notes": "",
        "id": "13b2ba0093a398cd270dc0a3bc8347a3"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "古驿路边烟雨暮，孤庄篱畔水云寒。"
        ],
        "notes": "",
        "id": "8c97db806e1de191beebbe8750ca529f"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "杜宇啼时花正开。"
        ],
        "notes": "",
        "id": "8368910cb51aabcdd799b935d9a9f392"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "惨惨风林叫竹鸡，冥冥山路晓光微。"
        ],
        "notes": "",
        "id": "0c8229eb6b1b83cc615315194b6882c4"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "句  其五",
        "preface": "",
        "paragraphs": [
            "尽在疎枝冷蘂中。"
        ],
        "notes": "",
        "id": "0dde7cda478bd4755d9970b1c8cc5389"
    },
    {
        "author": "王铚",
        "dynasty": "宋",
        "type": "诗",
        "rhythmic": "",
        "title": "句  其六",
        "preface": "",
        "paragraphs": [
            "一枝清峭临荒岸。"
        ],
        "notes": "",
        "id": "a9368ad980ab02db42b2873320148a32"
    }
]