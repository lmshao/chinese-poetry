[
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "代宴费大参乐语",
        "preface": "",
        "paragraphs": [
            "相君曩岁转洪钧，手散阳和处处匀。",
            "衮服肯迂今日驾，锦城便胜去年春。",
            "珍台多暇何妨醉，左席犹虚正要人。",
            "饮罢天边有消息，催归一骑走红尘。"
        ],
        "notes": "",
        "id": "6bb32b3819b84ea59a19ed07e1f764c0"
    },
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "代吉席宴都运焕章校书知府亲家致语",
        "preface": "",
        "paragraphs": [
            "天唤风雷落诏黄，身披云锦护天章。",
            "日随汉使旌旗暖，路入韩城草木香。",
            "即上星辰扶北极，先持衣钵付东厢。",
            "不知今夕端何夕，且向梅花顿举觞。"
        ],
        "notes": "",
        "id": "e32adf09f31a444d0cb4c63b30aeda83"
    },
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "代漕使宴贺帅平蛮转官乐语",
        "preface": "",
        "paragraphs": [
            "紫橐仙人云锦裳，碧油幢下受降羌。",
            "三边外扫烟尘静，一札中含雨露香。",
            "天上即归扶日毂，樽前莫惜醉霞觞。",
            "主宾情分今如许，饮罢相携入帝乡。"
        ],
        "notes": "",
        "id": "4a408753c1bb15b6fa201a195ac962aa"
    },
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "代赵漕使进秩酢帅燕会乐语",
        "preface": "",
        "paragraphs": [
            "星轺夜落锦江边，万里来依刺史天。",
            "才了铨衡三考绩，便勤督府一金筵。",
            "绿尊敬酢青田酒，翠袖争扶紫橐仙。",
            "饮罢嘉宾归底处，三槐阴里望貂蝉。"
        ],
        "notes": "",
        "id": "ff50baa3563bae20028e482217d8624e"
    },
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "总使生日乐语",
        "preface": "",
        "paragraphs": [
            "丹青步武是家传，夜泛灵槎下九天。",
            "才看收驹霜满节，旋观董饷地流钱。",
            "补天有谱行归辅，阅世无疆不计年。",
            "饮罢锋车趣东去，座中舐鼎亦俱仙。"
        ],
        "notes": "",
        "id": "1697fb46faadd3e2331bb1acdf82d35b"
    },
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "淳熙内禅颂",
        "preface": "",
        "paragraphs": [
            "太初冥冥，孰究孰营。",
            "羲仪图之，靡丽于成。",
            "有圣惟勋，疏之瀹之。",
            "斧其不条，而荒度之。",
            "匪世不阜，匪穹不佑。",
            "可燕可守，而勋以不有。",
            "乃逊于华，与世为公。",
            "何以告之，曰允执其中。",
            "华述厥志，亦以命文命。",
            "率克念厥绍，以共阐厥盛。",
            "皇皇惟天，而勋则之。",
            "绝德与功，绍者克之。",
            "我瞻我稽，阅世惟千。",
            "泯泯棼棼，曾莫闯厥藩。",
            "天将开之，必固培之。",
            "厥培以丰，古尚克回之。",
            "岂惟回之，视培浅深。",
            "轶而躏之，视我斯今。",
            "粤岁己酉，二月壬戌。",
            "天仗宵严，彤廷晓跸。",
            "穆穆寿皇，如天斯临。",
            "群后在位，奉承玉音。",
            "曰予一人，实倦于勤。",
            "退处北宫，以笃于亲。",
            "赫是大宝，畀我圣子。",
            "圣子惟睿，天命夙以启。",
            "不吝于权，盍居乃功。",
            "释焉不居，惟寿皇之公。",
            "寿皇之公，其孰发之。",
            "念我高宗，中心怛之。",
            "始时春秋，五十有六。",
            "向用康宁，以燕遐福。",
            "亟其与子，于密退藏。",
            "其子为谁，繄我寿皇。",
            "寿皇承之，匪亟匪徐。",
            "二十八年，四方于于。",
            "国是益孚，生齿益蕃。",
            "于野于朝，肃肃闲闲。",
            "圣子重晖，如帝之初。",
            "于千万年，曾靡或渝。",
            "熟条不根，熟委弗源。",
            "念我高宗，允逊孔艰。",
            "匪高宗是怀，艺祖之思。",
            "洗时之腥，仁涵于肌。",
            "灵旗燄燄，平国惟九。",
            "其酋既贷，矧彼群丑。",
            "吾子吾孙，吾士大夫。",
            "毋刻尔刑，顾质之书。",
            "尔有嘉言，尔则我告。",
            "我赏我劝，如彼害何悼。",
            "不以干戈，而置诗书。",
            "维彼槐庭，谓匪儒弗居。",
            "列圣一心，讳兵与刑。",
            "维鲠言是听，惟大猷是经。",
            "钟我高宗，启我寿皇。",
            "爰及圣上，笃其明昌。",
            "惟是四条，式克至今。",
            "艺祖高宗，寿皇之心。",
            "匪时匪今，振古之式。",
            "式勿替厥度，亦以燕罔极。",
            "帝开明堂，百辟来贺。",
            "四夷攸同，莫敢或讹。",
            "不肃不厉，不震不竦。",
            "焯其旧章，贻我垂拱。",
            "勋迫大耄，乃禅于华。",
            "华逮陟方，俾夏建厥家。",
            "孰如高宗，及我寿皇。",
            "与龄方昌，而遽晦厥光。",
            "帝降而王，功弗德之逮。",
            "庸不列五帝，而祖三代。",
            "孰如我皇，惟德崇崇。",
            "显号鸿休，蔚其并隆。",
            "维时寿皇，万寿无疆。",
            "日三受朝，衮冕煌煌。",
            "维时皇上，治益底厥极。",
            "亲心载宁，万邦以无斁。",
            "万姓讴歌，于室于涂。",
            "微臣作颂，以对于康衢。"
        ],
        "notes": "",
        "id": "cda641ca5286d9ab4ac0d3f015620af3"
    },
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "和徐思叔题贫乐图",
        "preface": "",
        "paragraphs": [
            "大儿阻饥颇废书，小儿忍寒粟生肤。",
            "妇纵有裈无一襦，不敢缘此相庸奴。"
        ],
        "notes": "",
        "id": "ae29cd017c7b651e28a3821c54f51b35"
    },
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "贺李宪校书生子",
        "preface": "",
        "paragraphs": [
            "乃翁学海深无底，材如莫耶淬清水。",
            "天教乞与玉麒麟，拍手欢呼为公喜。",
            "雪峰千丈玉嶙峋，玻璃之江浸秋旻。",
            "可怜秀气无著处，都为此子融精神。",
            "昨夜使星光耿耿，旁边却有庚星影。",
            "起来瑞霭迷绮筵，玉果犀钱试汤餠。",
            "乃翁著书身为臞，私稿自有一石渠。",
            "行看一日诵千纸，不必更读他人书。",
            "乃翁勋名已如许，如何免得洪钧府。",
            "请更撰成经国谱，付与郎君踵前武。"
        ],
        "notes": "",
        "id": "f51b3600598adf14ff3dc46246a3b2d0"
    },
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "贺彦泽新得子",
        "preface": "",
        "paragraphs": [
            "君不见白居易，五十八岁方得嗣。",
            "当时立名曰阿崔，香绷绣襦胎发腻。",
            "又不见元微之，五十八岁方生儿。",
            "当时立名曰道保，可望成家得力时。",
            "西邻有亲曰彦泽，天与明珠堪爱惜。",
            "今年年方四十三，甲庚少似唐元白。",
            "葛仙溪前燕子楼，燕子未老人风流。",
            "一年一度作汤餠，但愿年年逢麦秋。"
        ],
        "notes": "",
        "id": "cc95a7ed3b9c757f21bade99b8a405b7"
    },
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "长风纸平渡",
        "preface": "",
        "paragraphs": [
            "剪纸铺平江，雁飞翚字双。",
            "秋山青隔岸，谁启读书窗。"
        ],
        "notes": "",
        "id": "d316a8687fe6dbce8eceb001e2072a39"
    },
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "沙鸥背人去。"
        ],
        "notes": "",
        "id": "3ba8ccf87cdc6599c51a290984a3320e"
    },
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "数椽月屋爱岩阿。"
        ],
        "notes": "",
        "id": "4b58b96217473d953914ed96e1d5c44d"
    },
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "云林好处欲留脚。"
        ],
        "notes": "",
        "id": "e7775aee0e6c957542216af2cb16aa8b"
    },
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "安排流水落岩前。"
        ],
        "notes": "",
        "id": "67ded9260cdbf90309a3c1fb8ee71199"
    },
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "句  其五",
        "preface": "",
        "paragraphs": [
            "病客欲眠浑不寐。"
        ],
        "notes": "",
        "id": "975edf598e91836c8c83ffe6d1dd01fd"
    },
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "句  其六",
        "preface": "",
        "paragraphs": [
            "再见山城石井边。"
        ],
        "notes": "",
        "id": "0fde552f3492244d28b14699a00a3e06"
    },
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "句  其七",
        "preface": "",
        "paragraphs": [
            "并舍者谁清可喜，各家之竹翠相交。"
        ],
        "notes": "",
        "id": "60c71c5859d61ccd381a0c0e63ed83fe"
    },
    {
        "author": "王子俊",
        "dynasty": "宋",
        "type": "诗",
        "rhythmic": "",
        "title": "句  其八",
        "preface": "",
        "paragraphs": [
            "归去来兮觉今是，不知我者谓何求。"
        ],
        "notes": "",
        "id": "35ab113af6133b515c7cd4b39d5cd7ad"
    }
]