[
    {
        "author": "王山",
        "dynasty": "宋",
        "type": "诗",
        "rhythmic": "",
        "title": "答盈盈",
        "preface": "",
        "paragraphs": [
            "东风艳艳桃李松，花园春入屠酥浓。",
            "龙脑透缕鲛绡红，鸳鸯十二罗芙蓉。",
            "盈盈初见十五六，眉试青膏鬓垂绿。",
            "道字不正娇满怀，学得襄阳大隄曲。",
            "阿母偏怜掌上看，自此风流难管束。",
            "莺啄含桃未咽时，便会郎时风动竹。",
            "日高一丈罗窗晚，啼鸟压花新睡短。",
            "腻云纤指摆还偏，半被可怜留翠暖。",
            "淡黄衫袖仙衣轻，红玉栏干粧粉浅。",
            "酒痕落腮梅忍寒，春羞入眼横波艳。",
            "一缕未消山枕红，斜睇整衣移步嬾。",
            "才如韩寿潘安亚，掷果窃香心暗嫁。",
            "小花静院酒阑珊，别有私言银烛下。",
            "帘声浪皱金泥额，六尺牙床罗帐窄。",
            "钗横啼笑两不分，历尽风期腰一搦。",
            "若教飞上九天歌，一声自可倾人国。",
            "娇多必是春工与，有能动人情几许。",
            "前年按舞使君筵，睡起忍羞头不举。",
            "凤凰箫冷曲成迟，凝醉桃花过风雨。",
            "阿盈阿盈听我语，劝君休向阳台住。",
            "一生纵得楚王怜，宋玉才多谁解赋。",
            "洛阳无限青楼女，袖笼红牙金凤缕。",
            "春衫粉面谁家郎，只把黄金买歌舞。",
            "就中薄幸五陵儿，一日冷心玉如土。",
            "云零雨落正堪悲，空入他人梦来去。",
            "浣花溪上海棠湾，薛涛朱户皆金镮。",
            "韦皋笔逸玳瑁落，张佑盏滑琉璃干。",
            "压倒念奴价百倍，兴来奇怪生毫端。",
            "醉眸觑纸聊一扫，落花飞雪声漫漫。",
            "梦得见之为改观，乐天更敢寻常看。",
            "花间不肯下翠幕，竟日烜赫罗雕鞍。",
            "扫眉涂粉迨七十，老大始顶菖蒲冠。",
            "至今愁人锦江口，秋蛩露草孤坟寒。",
            "盈盈大雅真可惜，尔身此后不可得。",
            "满天风月独倚阑，醉岸浓云呼佚墨。",
            "久之不见予心忆，高城去天无几尺。",
            "斜阳衡山云半红，远水无风天一碧。",
            "望眼空遥沈翠翼，银河易阔天南北。",
            "瘦尽休文带眼移，忍向小楼清泪滴。"
        ],
        "notes": "",
        "id": "645f89f96f6c1e5a32d8bd950539b9c6"
    },
    {
        "author": "王山",
        "dynasty": "宋",
        "type": "诗",
        "rhythmic": "",
        "title": "吊盈盈三首  其一",
        "preface": "",
        "paragraphs": [
            "烛花红死睡初醒，一枕孤怀病客情。",
            "海上有山应大梦，人间无路可长生。",
            "乾坤意入凭栏阔，风月人归似旧情。",
            "汉殿香销春寂寂，夕阳无语下西城。"
        ],
        "notes": "",
        "id": "5162d058d74cced9113635991ee413f2"
    },
    {
        "author": "王山",
        "dynasty": "宋",
        "type": "诗",
        "rhythmic": "",
        "title": "吊盈盈三首  其二",
        "preface": "",
        "paragraphs": [
            "弦绝秦筝镜任尘，细腰休舞凤凰茵。",
            "一枝浓艳埋香土，万颗珍珠湿袖巾。",
            "行雨不归魂梦断，落花难伴绮罗春。",
            "汉皇甲帐当年意，纵有芳魂不似真。"
        ],
        "notes": "",
        "id": "00188e0ec84343b2e1ffdbc26dc451fc"
    },
    {
        "author": "王山",
        "dynasty": "宋",
        "type": "诗",
        "rhythmic": "",
        "title": "吊盈盈三首  其三",
        "preface": "",
        "paragraphs": [
            "小巷朱桥花又春，洞房何事不归云。",
            "二年前过曾携手，今日重来忽见坟。",
            "香魄已飞天上去，凤箫犹似月中闻。",
            "纵然却入襄王梦，会向阳台忆使君。"
        ],
        "notes": "",
        "id": "49d56f6270cd88ddb8cd12f7478a7697"
    },
    {
        "author": "王山",
        "dynasty": "宋",
        "type": "诗",
        "rhythmic": "",
        "title": "忆盈盈题玉女池二首  其一",
        "preface": "",
        "paragraphs": [
            "浮世繁华一梦休，登临因忆昔年游。",
            "人归依旧野花笑，玉冷几经坟树秋。",
            "风月过情须感慨，江山多恨即迟畱。",
            "如今纵拟夸才思，事往情多特地愁。"
        ],
        "notes": "",
        "id": "07e59efea57e6e70ff4afd9575e40c2c"
    },
    {
        "author": "王山",
        "dynasty": "宋",
        "type": "诗",
        "rhythmic": "",
        "title": "忆盈盈题玉女池二首  其二",
        "preface": "",
        "paragraphs": [
            "柳条黄尽杏梢新，山翠无非昔日春。",
            "花色笑风春似醉，寂寥惟少赏花人。",
            "忆昔闲粧淡纻衣，一枝红拂牡丹徽。",
            "无端不入襄王梦，为雨为云到处飞。"
        ],
        "notes": "",
        "id": "e211a998604b8a18c45c4fb2bf7c7bb2"
    },
    {
        "author": "王山",
        "dynasty": "宋",
        "type": "诗",
        "rhythmic": "",
        "title": "梦中作",
        "preface": "",
        "paragraphs": [
            "绛阙琳宫锁乱霞，长生未晓弃繁华。",
            "断无方朔入间信，远阻麻姑洞里家。",
            "历劫易翻沧海水，浓春难谢碧桃花。",
            "紫台树稳瑶池阔，凤懒龙娇日又斜。"
        ],
        "notes": "",
        "id": "62835fde887c2958eaee556656278390"
    }
]