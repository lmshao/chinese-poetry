[
    {
        "author": "王执礼",
        "dynasty": "宋",
        "type": "诗",
        "rhythmic": "",
        "title": "赋将军木",
        "preface": "",
        "paragraphs": [
            "脱急曾闻匿异人，论功仅得号将军。",
            "长身已逐云烟去，頼有孙枝记旧勋。"
        ],
        "notes": "",
        "id": "f5d7a8c5728921bc0031f350cc29634c"
    },
    {
        "author": "王执礼",
        "dynasty": "宋",
        "type": "诗",
        "rhythmic": "",
        "title": "游玉仙诸洞戏题碧云石崖",
        "preface": "",
        "paragraphs": [
            "已从鹿岩游，更入龙洞去。",
            "横足螃蟹行，连臂猿猱度。",
            "滑径铿蜡屐，阴崖然桦炬。",
            "振策扶颠𬯀，扪萝猛攀附。",
            "涂险几欲穷，境胜忽有遇。",
            "谽谺通石窦，参差流玉乳。",
            "形开趣弥深，兴集理自裕。",
            "便将遗世纷，且复恣幽步。",
            "纡余穷冥搜，淹留迫颓暮。",
            "题诗识苍壁，聊写心迹素。",
            "重游岂无期，恐忘来时路。"
        ],
        "notes": "",
        "id": "b6cc0e15c74b3d17b953b0371d4d4902"
    },
    {
        "author": "王执礼",
        "dynasty": "宋",
        "type": "诗",
        "rhythmic": "",
        "title": "湖山纪游",
        "preface": "",
        "paragraphs": [
            "吴山东南秀，葱鬰盘帝城。",
            "西湖据其趾，御气通波心。",
            "余膏被草木，蔚眼皆欣荣。",
            "□晨天宇穆，惠风泛初晴。",
            "春色正妍妙，放怀共扬舲。",
            "中流入汗漫，旷阔无埃氛。",
            "湖光挟山渌，倒射玻璃青。",
            "丝管响空翠，楼观森峥嵘。",
            "献酬杂歌啸，烂漫纷醉醒。",
            "取乐固莫并，兴怀一何深。",
            "缅惟昔三贤，精爽日以沈。",
            "但余画像在，尚想鸣佩襟。",
            "希古秉微尚，崇雅摅恬情。",
            "羌予翳蓬藋，无复企组缨。",
            "淡泊自有得，荣华非所欣。",
            "舍舟纵散策，逸兴生崚嶒。",
            "白云引遐眺，碧岫延深登。",
            "幽期浩无涯，忽到静者门。",
            "长松有令姿，流水无俗声。",
            "绝磴猿可呼，出谷鶑始鸣。",
            "乃知物外境，兹象本不惊。",
            "逝耶初无将，至耶亦无迎。",
            "便将谢尘鞅，兹焉支颓龄。",
            "山鸦接晚翅，落日催行縢。",
            "归欤赋新篇，聊复记吾曾。"
        ],
        "notes": "",
        "id": "51378388443daa0865788593e5acf6fe"
    },
    {
        "author": "王执礼",
        "dynasty": "宋",
        "type": "诗",
        "rhythmic": "",
        "title": "锦溪次赵令韵二首  其一",
        "preface": "",
        "paragraphs": [
            "微云淡日半昏明，初换春衫步屧轻。",
            "行到小桥幽绝处，朗吟诗句答溪声。"
        ],
        "notes": "",
        "id": "7cead79316797b195e5a64d3c8b7a2f0"
    },
    {
        "author": "王执礼",
        "dynasty": "宋",
        "type": "诗",
        "rhythmic": "",
        "title": "锦溪次赵令韵二首  其二",
        "preface": "",
        "paragraphs": [
            "困人天气近清明，花信风来拂面轻。",
            "屏却鸣驺成独往，绿杨阴里听鶑声。"
        ],
        "notes": "",
        "id": "420ea0ff76c781bb17315d4f961e7c17"
    },
    {
        "author": "王执礼",
        "dynasty": "宋",
        "type": "诗",
        "rhythmic": "",
        "title": "游钱王太庙",
        "preface": "",
        "paragraphs": [
            "数间老屋半欹颓，宗祏虽存没草莱。",
            "尚有遗民呼太庙，可堪游鹿上荒台。",
            "花开陌路空余恨，麦被陵陂不尽哀。",
            "三节还乡平日志，化为杜宇定归来。"
        ],
        "notes": "",
        "id": "2aff30d1e61fc6eddb615948c951fd38"
    }
]