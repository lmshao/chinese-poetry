[
    {
        "author": "王应麟",
        "dynasty": "宋",
        "type": "诗",
        "rhythmic": "",
        "title": "鼈山",
        "preface": "",
        "paragraphs": [
            "天柱不可折，柱折不可撑。",
            "九鼎不可覆，鼎覆人莫扛。",
            "袁公烈丈夫，独立东南方。",
            "欲以一己力，代国相颉颃。",
            "适遭宋祚移，耻为不义戕。",
            "奋然抱志起，誓欲扫搀枪。",
            "拔剑突前麾，手回日月光。",
            "敌势愈猖獗，山摧失忠良。",
            "呜呼绝伦志，不得骋才长。",
            "妻孥悉从溺，枯骨谁为襄。",
            "忠烈动天地，游魂为国殇。",
            "山水倍堪悲，抱恨彻穹苍。",
            "穹苍幸一息，庶几纪星霜。",
            "西风白杨路，哀猿号崇冈。",
            "解剑挂墓柏，泣下沾衣裳。",
            "惜哉时不利，抽毫述悲伤。"
        ],
        "notes": "",
        "id": "e3e6f15daf0c6301b5df4b5e62b297eb"
    },
    {
        "author": "王应麟",
        "dynasty": "宋",
        "type": "诗",
        "rhythmic": "",
        "title": "天童寺",
        "preface": "",
        "paragraphs": [
            "十里青松接翠微，梵王宫殿白云飞。",
            "钟声出岫客初到，月色满庭僧未归。",
            "偶有闲情依净土，竟无尘虑渎天机。",
            "明朝尚有登高兴，千仞冈头一振衣。"
        ],
        "notes": "",
        "id": "3f6408155f39c836c85a374c7efd65d5"
    },
    {
        "author": "王应麟",
        "dynasty": "宋",
        "type": "诗",
        "rhythmic": "",
        "title": "望春山",
        "preface": "",
        "paragraphs": [
            "群峰西南起还伏，湖上丹丘立于独。",
            "神仙寓迹山水间，不在幽深在清淑。",
            "松潭水暖龙欲起，蕙帐人空鹤自宿。",
            "飞云晓驭紫琼车，沆瀣宵涵白银屋。",
            "蓬莱之名不可思，俗客须当避尔躅。"
        ],
        "notes": "",
        "id": "0acf65b486e830d9d2aa5052803f72e9"
    },
    {
        "author": "王应麟",
        "dynasty": "宋",
        "type": "诗",
        "rhythmic": "",
        "title": "东钱湖",
        "preface": "",
        "paragraphs": [
            "湖草青青湖水平，酒航西渡入空明。",
            "月波夜静银浮镜，霞屿春深锦作屏。",
            "丞相祠前惟古柏，读书台上但啼鶑。",
            "年年谢豹花开日，犹有游人作伴行。"
        ],
        "notes": "",
        "id": "15f9da3d69673f1de2e4a04325ea462c"
    },
    {
        "author": "王应麟",
        "dynasty": "宋",
        "type": "诗",
        "rhythmic": "",
        "title": "唐开成年墓志石",
        "preface": "",
        "paragraphs": [
            "鸿蒙肇开辟，变嬗几成毁。",
            "寥寥断竹歌，瓦堲溯姚姒。",
            "周坟典以族，讵认青乌子。",
            "公琴记咎繇，邢山称东里。",
            "葛淯失之矫，璠玙过于侈。",
            "焉知宫夹墓，莫识龟言水。",
            "铜槃字十六，铭自比于始。",
            "延陵有孔篆，乌宁半辞止。",
            "汉甎犹简朴，石章寖华靡。",
            "无愧惟有道，媚俗多虚美。",
            "七松谈士良，何以惩不轨。",
            "载笔鲜南董，袭浮谬臧否。",
            "岂悟冢中人，三百年不死。",
            "妇名弗出阃，古未有碑诔。",
            "谥见春秋初，志起典午氏。",
            "簪蒿隠士妻，芳刻垂千祀。",
            "杨高托不朽，习之文中理。",
            "或犯葵丘禁，息国事何耻。",
            "蛾眉为黄土，磨灭更谁纪。",
            "宰如比何人，维邑之士女。",
            "逸民孺仲裔，冰雪濯纨绮。",
            "采俪古鄞州，俭勤终莫齿。",
            "试问几何年，颇与铜人似。",
            "虽微黄绢辞，亦质而不俚。",
            "丘夷池又平，蓬颗今廛市。",
            "聚庐寒劫灰，余光辉泥滓。",
            "曰德巢由俦，闺曰莱鸿比。",
            "我行松柏下，势荣朝菌尔。",
            "隆碣牛砺角，翁仲卧荆杞。",
            "兰艾均一尘，玉珉同一毁。",
            "孤竹梦泡然，柳下垄孰是。",
            "片石幸有传，诗以贻彤史。"
        ],
        "notes": "",
        "id": "8c8c4919f4ebb566c0884c04480cb5d7"
    },
    {
        "author": "王应麟",
        "dynasty": "宋",
        "type": "诗",
        "rhythmic": "",
        "title": "配食大成乐章 酌献郕国公",
        "preface": "",
        "paragraphs": [
            "心传忠恕，一以贯之。",
            "爰述太学，万世训彜。",
            "惠我光明，尊闻行知。",
            "继圣迪后，是享是宜。"
        ],
        "notes": "",
        "id": "93178d4215413c8910d1d8cbc7980701"
    },
    {
        "author": "王应麟",
        "dynasty": "宋",
        "type": "诗",
        "rhythmic": "",
        "title": "配食大成乐章 酌献沂国公",
        "preface": "",
        "paragraphs": [
            "公传自曾，孟传自公。",
            "有的绪承，允得其宗。",
            "提纲开缊，乃作中庸。",
            "侑于元圣，亿载是崇。"
        ],
        "notes": "",
        "id": "e1741ff871dca0c30c72a1011be5ee08"
    },
    {
        "author": "王应麟",
        "dynasty": "宋",
        "type": "诗",
        "rhythmic": "",
        "title": "吴刺史庙祭神辞",
        "preface": "",
        "paragraphs": [
            "坎击鼓兮鄞水浒，思仁侯兮昔召父。",
            "堰九里兮酾流为雨，水泱泱兮芃芃麦黍。",
            "鸿隙堙兮谣荳芋，侯嘉绩兮依其在渚。",
            "神之来兮飙轮下，兰觞勺兮荐椒糈。",
            "民不忘侯兮歌且舞，侯不忘民兮俾宁宇。",
            "神之归兮娭瑶圃，格颢穹兮降多祜。",
            "娄丰穰兮除疾苦，年千世百兮保艾吾土。",
            "事侯如存兮侯其福女，敬共承祀兮无怠终古。"
        ],
        "notes": "",
        "id": "9d350eaf6aa680c1dc13f6e2340b7dfc"
    },
    {
        "author": "王应麟",
        "dynasty": "宋",
        "type": "诗",
        "rhythmic": "",
        "title": "吴刺史庙",
        "preface": "",
        "paragraphs": [
            "城西有祠临水涘，翠松列植路如砥。",
            "问之耆老此为谁，唐大历中吴刺史。",
            "刺史为民开陂湖，故迹犹传堰九里。",
            "年年箫鼓报丰穰，决渠为雨润泽美。",
            "遗爱有桥名怀恩，姓名不载太史氏。",
            "昔汉吴公治第一，列传寂寂名无纪。",
            "刺史岂其苗裔欤，明州政亦河南比。",
            "堂上大书荆公诗，兰菊春秋百世祀。",
            "地志祇称王长官，有功于民盖一揆。",
            "吾闻是邦多贤守，裴王碑字颜与李。",
            "惟侯盛德著人心，彼石可焚祠弗圯。",
            "广德湖为鸿隙陂，召棠栾社谁敢毁。",
            "秔稌充羡侯之赐，庙食长存如此水。"
        ],
        "notes": "",
        "id": "6ea259e9c732e0d09d17fe0ddcaa9ea9"
    },
    {
        "author": "王应麟",
        "dynasty": "宋",
        "type": "诗",
        "rhythmic": "",
        "title": "东山",
        "preface": "",
        "paragraphs": [
            "东山美周公，千载邈遗音。",
            "槃槃谢家安，陈迹犹可寻。",
            "仰睇虞峰高，俯挹娥涛深。",
            "伟人不可作，感慨生登临。",
            "典午鼎岌岌，日夕照忠忱。",
            "谈笑沮温谋，尊俎却氐侵。",
            "斯民免为鱼，清风濯鬴鬵。",
            "抚筝疑未释，西州复沾衿。",
            "紫囊皆少年，秉钺扫云阴。",
            "茂绩世茅土，有孙亦璆琳。",
            "祚移卯金刀，志士皆噎喑。",
            "曷不效靖节，种菊遯幽林。",
            "既縻无嘉爵，空怀子房心。",
            "鸿鸣九霄远，雉翳嗟珍禽。",
            "行藏异危逊，览古得良箴。",
            "吾游几入越，独欠𬯀崟岑。",
            "晋士岂清谈，底柱屹江浔。",
            "翠屏倚空碧，浮云更古今。",
            "永言广武叹，谁续洛生吟。"
        ],
        "notes": "",
        "id": "e28c50d18ec64f8e67a237c40654cb8b"
    }
]