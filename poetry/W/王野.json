[
    {
        "author": "王野",
        "dynasty": "宋",
        "type": "词",
        "rhythmic": "六州歌头",
        "title": "",
        "preface": "",
        "paragraphs": [
            "龙蟠虎踞，今古帝王州。",
            "水如淮，山似洛，凤来游。",
            "五云浮。",
            "宇宙无终极，千载恨，六朝事，同一梦休。",
            "更莫问闲愁。",
            "风景悠悠。",
            "得似青溪曲，著我扁舟。",
            "对残烟衰草，满目是清秋。",
            "白鹭汀洲。",
            "夕阳收。",
            "黄旗紫盖，中兴运，锺王气，护金瓯。",
            "驻游跸，开行殿，夹朱楼。",
            "送华輈。",
            "万里长江险，集鸿雁，列貔貅。",
            "扫关河，清海岱，志应酬。",
            "机会何常，鹤唳风声处，天意人谋。",
            "臣今虽老，未遣壮心休。",
            "击楫中流。"
        ],
        "notes": "",
        "id": "6026a0e534899774d8a22e668e6d449b"
    },
    {
        "author": "王野",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "月地云阶，碧山丹水，春满北园。",
            "正慈闱初度，酡颜绿发，黄堂称寿，画戟朱幡。",
            "戏彩斓斑，安舆游衍，未数当时莱与潘。",
            "今朝好，把一家和气，散在千门。",
            "潜藩。",
            "误玷君恩。",
            "人尚说、淳熙前状元。",
            "幸物情如旧，亲年未老，且开玉帐，共祝金樽。",
            "罗绮飘香，管弦度曲，晚岁欢娱谁与论。",
            "亭峰宴，似仙家大姥，尽见曾孙。"
        ],
        "notes": "",
        "id": "b15e37f1816182bb9e5c5d4070f44488"
    },
    {
        "author": "王野",
        "dynasty": "宋",
        "type": "词",
        "rhythmic": "西河",
        "title": "",
        "preface": "",
        "paragraphs": [
            "天下事。",
            "问天怎忍如此。",
            "陵图谁把献君王，结愁未已。",
            "少豪气概总成尘，空馀白骨黄苇。",
            "千古恨，吾老矣。",
            "东游曾吊淮水。",
            "绣春台上一回登，一回搵泪。",
            "醉归抚剑倚西风，江涛犹壮人意。",
            "只今袖手野色里。",
            "望长淮、犹二千里。",
            "纵有英心谁寄。",
            "近新来、又报胡尘起。",
            "绝域张骞归来未。"
        ],
        "notes": "",
        "id": "a56a9bc5da64e316c46123145614e2ea"
    }
]