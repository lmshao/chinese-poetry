[
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "送长寿黄主簿",
        "preface": "",
        "paragraphs": [
            "黄郎千人英，凛凛霜松姿。",
            "邺侯三万卷，载复无遗辞。",
            "十年居太学，辛勤厌朝虀。",
            "词场事雄俊，傲睨深丛罴。",
            "再拜天子前，袍笏光陆离。",
            "朅来皖水滨，乐哉同襟期。",
            "顾我蓬之心，友娅惭非宜。",
            "朝来摆征衫，怅望当分携。",
            "君家闽海陬，去作楚郢归。",
            "大哉天宇间，会合固有时。",
            "丈夫志八表，曲士守一涯。",
            "锦衣行未暮，鸾桂先高枝。",
            "清润照冰玉，唱和共埙箎。",
            "行行得所诣，何必事町畦。",
            "寒江清无波，爱景摇窗扉。",
            "衮衮江上山，万象供品题。",
            "还登古石城，往和白雪诗。",
            "傥因西飞鸿，寄我长相思。"
        ],
        "notes": "",
        "id": "8ba2ab68af9ddd73cdc203114983ad38"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "偶成杂意四首  其一",
        "preface": "",
        "paragraphs": [
            "清风被草木，岁岁蕃中园。",
            "佳荫欲翳空，擢秀何争妍。",
            "黄杨独咫尺，更说厄閠年。",
            "惜哉坚正姿，何独悭于天。"
        ],
        "notes": "",
        "id": "ff6ef66883f453dc8acb33bb4afdad6e"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "偶成杂意四首  其二",
        "preface": "",
        "paragraphs": [
            "长松栽万年，必在千仞巅。",
            "卑哉蓬蒿间，斥鷃无高𬸣。",
            "如何一杯水，活此横海鳣。",
            "谁能激沧溟，为子抟青天。"
        ],
        "notes": "",
        "id": "070e0614562949946e1d5b3be9720458"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "偶成杂意四首  其三",
        "preface": "",
        "paragraphs": [
            "方朔出世士，挥斥隘八极。",
            "乃与优侏儒，饥饱同一食。",
            "调笑刘天子，绐之聊一剧。",
            "此意竟不传，无人子思侧。"
        ],
        "notes": "",
        "id": "685256bad3bd2fc7ca6e6266b2a856d1"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "偶成杂意四首  其四",
        "preface": "",
        "paragraphs": [
            "朝草百幅牋，暮草千函书。",
            "贵人肯首耳，一言蹑云衢。",
            "但见人因子，不见子亦如。",
            "梁间啸者谁，知是鬼揶揄。"
        ],
        "notes": "",
        "id": "13b32920fa5d86366822df7013009813"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "送杨舒州",
        "preface": "",
        "paragraphs": [
            "我昔怀军书，西行尽淮泗。",
            "是时敌方张，长江饮渴骑。",
            "憨将何一律，两地一朝弃。",
            "川原厌膏血，关山接烽燧。",
            "岿然舒子国，屹立干戈地。",
            "中有袴襦民，未可文法治。",
            "疮痍待良药，天子念循吏。",
            "谁厌承明直，雅是诗书帅。",
            "淮扬君肯薄，吾丘世寡二。",
            "正须烹鲜手，往述羡鱼意。",
            "前驱触炎热，弭节及凉吹。",
            "朝衙百吏散，闭合有余致。",
            "临州古云乐，此理敢轻议。",
            "近闻今单于，已遣朝正使。",
            "公师杜征南，郡得汉龚遂。",
            "里闾息愁叹，扞牧殆余事。",
            "政成多暇日，寄我千金字。",
            "淮鱼秋正美，灊山日空翠。",
            "匹马不作难，为公十日醉。",
            "颇见有此客，要使州人记。"
        ],
        "notes": "",
        "id": "f12ac837f21ed17a5cd8c3e3a653d660"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "不寐",
        "preface": "",
        "paragraphs": [
            "夜深耿不寐，鼻息闻比邻。",
            "家童亦倡酬，轰雷隠床漘。",
            "病夫默欹枕，愈觉展转频。",
            "天籁寂不闻，独此声轮囷。",
            "悬知鼾睡夫，定非识字人。",
            "不然事纷纠，岂得全其真。",
            "世上学书儿，颇结烦恼因。",
            "多识一丁字，便欲了八垠。",
            "谁甘冻龟缩，竞作寒螀呻。",
            "今日为何时，酣寝图安身。",
            "往往中夜兴，起舞徒逡巡。",
            "大哉出世士，天地衾枕均。",
            "首压西山巅，气盖北海滨。",
            "死生一梦觉，寒暑同屈伸。",
            "时于两踵间，出息疑氤氲。",
            "蝴蝶亦翩翻，客主谁疎亲。",
            "譬如善饮人，号呶观众宾。",
            "又如富家翁，经营笑弥贫。",
            "优游木雁际，卒岁谁斧斤。",
            "问我无眼禅，答君妙入神。",
            "我亦起洗醆，软脚长安春。",
            "垂我大鹏翼，脂我神马轮。",
            "未经华胥国，聊追葛天民。",
            "梦回复惘然，唤起啼丛榛。"
        ],
        "notes": "",
        "id": "8bdd72877d12b2fa1c1407ab9e92e0f2"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "二猫诗",
        "preface": "",
        "paragraphs": [
            "地偏人迹希，斋厨冷如刷。",
            "老僧挑野菜，岂识腥与血。",
            "饥鼠知自迁，畜猫竟徒设。",
            "我来客南斋，盘餐稍罗列。",
            "烹炮愧寡鲜，弃置谢琐屑。",
            "二猫亦慕膻，媻跚事争啮。",
            "小儿强解事，叱逐加撞㧙。",
            "尺箠未去手，二猫复及𫔶。",
            "惩羹肯吹虀，废食未因噎。",
            "小儿恚猫痴，提耳当割切。",
            "谢儿儿勿嗔，我曹更痴绝。",
            "要之等为口，已矣莫中热。"
        ],
        "notes": "",
        "id": "8bfdea2b48644a0211d7397972b9871e"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "题安流亭",
        "preface": "",
        "paragraphs": [
            "剑潭百尺深，中有神物蟠。",
            "东流并山脚，凿凿穿巑岏。",
            "广拟一苇航，声战两耳寒。",
            "异哉黄头郎，放棹随飞湍。",
            "势若从天来，千仞转一圜。",
            "百里不及眴，孰与岭道难。",
            "长篙信敏手，岸石如剑攒。",
            "江头惮瘏痡，谁不谋所安。",
            "嗟嗟彼征夫，遭时弃师干。",
            "不裹马革中，来葬鱼腹间。",
            "壮士等死耳，此命良辛酸。",
            "仆夫第知免，笑言杂悲欢。",
            "宁知利害涂，倚伏如毫端。",
            "岂无跛男子，不救为可叹。",
            "晏安有鸩毒，怀哉宜鉴观。"
        ],
        "notes": "",
        "id": "6264b059d451207ae174f43c9ec11a59"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "醉歌行",
        "preface": "",
        "paragraphs": [
            "软沙挟径草微微，画堂甲帐光流离。",
            "堂外花骢玛瑙覊，传呼直到黄金墀。",
            "黄金墀下班如剪，苍槐不动蟠蛟螭。",
            "出门胆落金吾将，归去泣走铜山儿。",
            "河龙供鲤桂为醑，御厨珍送丝络垂。",
            "乾坤整顿万事了，蹴踏四海乘丹梯。",
            "丈夫生时重意气，胡为到处潜伤悲。",
            "乡里小儿狐白腋，五陵豪客颠倒衣。",
            "酒酣耳热歌浩荡，挥斥八极隘九围。",
            "投戈却日日不住，焚膏尚卜升朝曦。",
            "君看博浪沙中客，圯下偷生天地窄。",
            "相期要看后五日，路逢莫问前一著。"
        ],
        "notes": "",
        "id": "b6561f1fdacd538d2031c15dd870d988"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "赠王君用求画小屏",
        "preface": "",
        "paragraphs": [
            "先生本是谈天口，云梦胸中吞八九。",
            "一丘一壑未忘情，得之于心应之手。",
            "分裂玄圃翻潇湘，鬼神夜泣蛟龙藏。",
            "兴来八极眇挥洒，陵夺万象归微茫。",
            "十日一水五日石，千年王宰今相识。",
            "已知相识意相亲，异时直恐空相忆。",
            "跨鲸挟矢沧海游，袖无赑屭无乃羞。",
            "促迫能事吾岂敢，激昂浩兴君应酬。",
            "崩崖压床浪翻屋，咫尺端将万里蹙。",
            "我生有意水石间，枕潄须君一屏足。"
        ],
        "notes": "",
        "id": "a3559d5299c6f84b90ed1a11cac5538a"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "送齐六归石城",
        "preface": "",
        "paragraphs": [
            "春衫快马君来时，寒江稳泛君今归。",
            "人生聚散定何许，怅望十年三别离。",
            "忆昔见君石城下，杂佩瑶瑜间兰麝。",
            "三年一鸣惊倒人，欲和薰风奏韶夏。",
            "翰林主人子墨卿，文章意气飘朝云。",
            "君归但扫三千牍，后会却揖贤书登。",
            "离离漠漠霜芜没，江上阴风搅寒日。",
            "不用长吟河畔草，与君且尽杯中物。"
        ],
        "notes": "",
        "id": "31be9970e1e10d542485f2fba3b5f6ae"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "次韵张司法题郑少尹庭下绯桃",
        "preface": "",
        "paragraphs": [
            "梅飘柳坠半春中，庭下绯英细作丛。",
            "刺眼定添新叶绿，伤心应似故园红。",
            "玄都怨感成尘事，石髓追游满地风。",
            "报答春光须作意，乱飘繁萼向晴空。"
        ],
        "notes": "",
        "id": "df3c197331cd5a0cc8f903deb5fe73ab"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "张君请同次前韵速郑少尹赏桃",
        "preface": "",
        "paragraphs": [
            "邂逅溪源一梦中，空余罗袖叠春丛。",
            "生怜烟杏匀肌薄，不分江梅映肉红。",
            "要识临塘比西子，便须索酒对东风。",
            "随君拄杖敲门去，莫惜觥船一棹空。"
        ],
        "notes": "",
        "id": "e5d36aff0cb46a5dd1215a1e3a48451f"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "十二月十七日病中立春",
        "preface": "",
        "paragraphs": [
            "彩胜宫花閙九门，挽回和气入乾坤。",
            "未教柳树夸青眼，先与梅花作返魂。",
            "不见新蔬行节物，漫将一岁答春温。",
            "病躯可是能顽巧，偏发天公造化恩。"
        ],
        "notes": "",
        "id": "01b7b9b6f2e54769ac9d17590cdbd978"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "次韵赠汪解元",
        "preface": "",
        "paragraphs": [
            "迩来待诏溢金门，诧赋夸诗陋古文。",
            "独忿典谟诬旧注，直将尧舜望吾君。",
            "公车两吏催朝奏，乙牍中宸达夜分。",
            "且忍羁孤度残腊，行看汉殿赏凌云。"
        ],
        "notes": "",
        "id": "4bac1b43297889d33d55200d7516377c"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "再次前韵送行",
        "preface": "",
        "paragraphs": [
            "匆匆行役驻无因，缟纻相看足礼文。",
            "江阔孤舟谁伴我，夜阑尊酒独思君。",
            "离筵不用歌三叠，元夕重来月十分。",
            "更欲四方随孟子，此生安得化为云。"
        ],
        "notes": "",
        "id": "a79b6e34384678036a5a9f1b1ea260bc"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "次韵汪解元留别",
        "preface": "",
        "paragraphs": [
            "留别诗成语更酸，谁怜索米困长安。",
            "圣朝有意台莱咏，高士无嫌桂柏寒。",
            "闻道新书行入奏，少陪征棹慰余欢。",
            "一封临召君须出，山色溪光不可餐。"
        ],
        "notes": "",
        "id": "91d3f5c27ddfd44d3a5b5cf616315504"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "次韵赠汪解元行",
        "preface": "",
        "paragraphs": [
            "平湖画鹢春无际，古寺名花色斩新。",
            "走马未同追胜处，出门翻作送行频。",
            "诗成转觉伤离绪，别去应烦说旧因。",
            "野店无人山月白，明朝尊酒更愁人。"
        ],
        "notes": "",
        "id": "c26eee03223a9cfecab8df0873159223"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "次韵酬大光见赠",
        "preface": "",
        "paragraphs": [
            "十年踪迹并萍浮，今日行藏谩倚楼。",
            "明月相思淮水外，东风吹梦越江头。",
            "深深庭院惊春晚，淡淡鶑花称客愁。",
            "记取追随休暇日，殷勤陶谢许同游。"
        ],
        "notes": "",
        "id": "a30e6d415e23442512c38a21750622b0"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "次韵谢王使君见赠二首  其一",
        "preface": "",
        "paragraphs": [
            "西江派别几经年，圣处骚人总未传。",
            "遗我骊珠三叹罢，乞君霞佩一翩然。",
            "自闻流水知音趣，苦厌秋虫傍耳煎。",
            "归去寒光惊蔀屋，明朝纸价溢都廛。"
        ],
        "notes": "",
        "id": "83c5214e4eb98fef8ec30bca647e390f"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "次韵谢王使君见赠二首  其二",
        "preface": "",
        "paragraphs": [
            "功成刻楮谩三年，技拙空惭不可传。",
            "晚事韩门称弟子，终期幕府颂燕然。",
            "相看霜干寒犹在，未许兰膏明自煎。",
            "祭灶乞隣端有志，只愁多指费囷廛。"
        ],
        "notes": "",
        "id": "da5dcd60b3622cef483f39ed3c55f88a"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "次吴国器韵",
        "preface": "",
        "paragraphs": [
            "平生不作稻粱谋，身世江湖一舸浮。",
            "顾我方论天下事，喜君还向古人求。",
            "涂穷解识知津意，岁晚应甘短褐忧。",
            "便欲尽携书策卖，东家还许问邻不。"
        ],
        "notes": "",
        "id": "f8c0d7c9ac6924a3e162740d7d943477"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "次何友直韵",
        "preface": "",
        "paragraphs": [
            "野棠堤柳固依然，无奈轻寒湿暝烟。",
            "鶑语匆匆无意绪，花时寂寂废诗篇。",
            "晓来洗出天容静，空外吹残雨脚连。",
            "春色便须同检校，已随流水半涓涓。"
        ],
        "notes": "",
        "id": "a2fc7874e3ec69082989fd431219a2d4"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "次韵王大光见赠",
        "preface": "",
        "paragraphs": [
            "头角峥嵘冠八龙，相逢宛马昔从东。",
            "披怀一笑交情重，转眼三年世事空。",
            "浪迹偶登君子里，岁寒今见古人风。",
            "新诗欲报非琼玖，涉猎由来愧吕蒙。"
        ],
        "notes": "",
        "id": "20b961fb1173a418cb537a4558d1ffb0"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "春晴",
        "preface": "",
        "paragraphs": [
            "柳梢梅子暗春城，深院谁家曲水横。",
            "海燕未来人鬭草，野鸠相唤雨初晴。",
            "韶光纵好都来几，客抱如今作么生。",
            "风物不堪频检校，晓来花落半阶平。"
        ],
        "notes": "",
        "id": "81da0229e88a5e75d4d39345217d15a2"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "次韵春日书怀",
        "preface": "",
        "paragraphs": [
            "是非无遇不心亨，此道吾犹及老成。",
            "知己相逢须管鲍，传家各自叹韦平。",
            "幽居幸有箪瓢乐，高枕从看宇宙清。",
            "富贵傥来安足计，且应尊酒话平生。"
        ],
        "notes": "",
        "id": "35819aa7b67c5f6ee6ed99eb075f7895"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "送江南闻秘校",
        "preface": "",
        "paragraphs": [
            "胸中逸气凛横秋，欬唾珠玑落九州。",
            "堪叹群儿自相贵，如君百战未封侯。",
            "相逢不啻平生旧，一笑还从汗漫游。",
            "好去慇懃护行李，要看鲸海试吴钩。"
        ],
        "notes": "",
        "id": "b06aa95d04631071a88acc2fde4a5bc9"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "过江上",
        "preface": "",
        "paragraphs": [
            "失脚尘凡不易收，莫思冠佩裹狙猴。",
            "但逢司马心相许，便拟中郎赋远游。",
            "弱水蓬莱三万里，仙家日月八千秋。",
            "闻名径欲兹山稳，不学刘郎世外求。"
        ],
        "notes": "",
        "id": "3925ae298f2911333f7da4a1b3382b38"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "答吴子文",
        "preface": "",
        "paragraphs": [
            "东游吴苑定何年，犹有佳名处处传。",
            "殆过百闻今果尔，相逢一笑两欣然。",
            "强藏燕石知君厚，试乞鸾胶为我煎。",
            "世上功名端易与，共期云翼跨芝廛。"
        ],
        "notes": "",
        "id": "5f4922362ed9622c788e16d310d70f42"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "和人雪诗",
        "preface": "",
        "paragraphs": [
            "白玉楼台近广寒，冷侵银海眩光翻。",
            "只应天上梨花老，聊作人间柳絮繁。",
            "庆卜有年先一白，喜随宽令到千门。",
            "使君浩兴怜诗酒，隽饮谁供五石尊。"
        ],
        "notes": "",
        "id": "aca17535a991351c3ad87cce7608f947"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "病中书怀",
        "preface": "",
        "paragraphs": [
            "平生技拙笑屠龙，去国尤惭易道东。",
            "回望飞云亲舍下，不堪伏枕左书空。",
            "四方未了男儿志，一饭长怀国士风。",
            "怜我已深兄弟好，愿从之子客东蒙。"
        ],
        "notes": "",
        "id": "9c5ed8f288bebcc9f589ad7a51cfffdb"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "书怀  其一",
        "preface": "",
        "paragraphs": [
            "一剑西来又蒯缑，空余逸气凛横秋。",
            "羁情正类南飞鹊，生事浑随万里鸥。",
            "岁晚已惊霜入屦，夜寒唯有月当楼。",
            "四方八表男儿志，留滞江干恐白头。"
        ],
        "notes": "",
        "id": "c094903f22f41e4552985ed4c28ed0ab"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "书怀  其二",
        "preface": "",
        "paragraphs": [
            "万里江山一褐裘，十年踪迹并萍浮。",
            "囷禾谁展周郎指，负米长怀季路忧。",
            "书剑未酬平昔志，水云空结异乡愁。",
            "悠悠万事书空足，独立西风自点头。"
        ],
        "notes": "",
        "id": "ebda5e1da241e2ab29a6cf25c5d42d84"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "次韵张君倚春郊且速东山之游",
        "preface": "",
        "paragraphs": [
            "潋色岚光暖更妍，阴晴恰称养花天。",
            "恼人春事浓于酒，得意莎茵软胜绵。",
            "欲把风光供翰墨，直须杖屦蹑云烟。",
            "知君已作东山兴，缓步何辞十里阡。"
        ],
        "notes": "",
        "id": "7990789b3fe9c6a4b78e0288aae10f7a"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "明日出城爱其平沙浅水有钱塘西湖气象借前韵呈诸公",
        "preface": "",
        "paragraphs": [
            "花红水绿鬭春妍，长望江南忆乐天。",
            "黄栗留鸣山寂静，野棠梨发树蔫绵。",
            "楼台三竺将归路，气象西湖欲晚烟。",
            "风物不殊乡国异，好寻归马问长阡。"
        ],
        "notes": "",
        "id": "5245068b91127417352fb8e7a5d21ebc"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "春日书怀  其一",
        "preface": "",
        "paragraphs": [
            "东风吹雨半斜斜，青草池塘忆谢家。",
            "池李山桃谩春色，伤心不见洛城花。"
        ],
        "notes": "",
        "id": "f7b389397f67e22a0caac72925d0a335"
    },
    {
        "author": "卫博",
        "dynasty": "宋",
        "type": "诗",
        "rhythmic": "",
        "title": "春日书怀  其二",
        "preface": "",
        "paragraphs": [
            "人世逢春能几回，区区从使寸心灰。",
            "故园花柳应依旧，万里归思独上来。"
        ],
        "notes": "",
        "id": "24b91b51df698998edf234b49cc13214"
    }
]