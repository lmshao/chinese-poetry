[
    {
        "author": "翁元龙",
        "dynasty": "宋",
        "type": "诗",
        "rhythmic": "",
        "title": "题曹娥墓",
        "preface": "",
        "paragraphs": [
            "自从西子入吴宫，幸有英娥可劝忠。",
            "同姓最慙曹孟德，垂名只许叔先雄。",
            "虚生浪死人何限，白日青天古一同。",
            "看得冢头三寸草，也嫌桃李嫁东风。"
        ],
        "notes": "",
        "id": "0fa3e34e07c8f6e775f204d52a53e029"
    },
    {
        "author": "翁元龙",
        "dynasty": "宋",
        "type": "诗",
        "rhythmic": "",
        "title": "总宜园",
        "preface": "",
        "paragraphs": [
            "此间不愧总宜名，山色湖光任雨晴。",
            "鸿雁一声秋意惨，疏杨摇曳尚多情。"
        ],
        "notes": "",
        "id": "20944667c3981f2e568eb38da2bdd36c"
    },
    {
        "author": "翁元龙",
        "dynasty": "宋",
        "type": "词",
        "rhythmic": "倦寻芳",
        "title": "",
        "preface": "",
        "paragraphs": [
            "燕帘挂晚。",
            "莺槛迷晴，花思零乱。",
            "试觅娉婷，日日傍湖亭苑。",
            "掷果墙阴窥驻马，采香深迳抛春扇。",
            "醉归来，任钗云半落，绣帘慵卷。",
            "念灿锦、年华如旧，飞絮游丝，萦恨难翦。",
            "蜀羽无情，早带怨红啼断，厚约轻辞寒食夜，行云空梦梨花院。",
            "莫凭阑，正斜阳、淡烟平远。"
        ],
        "notes": "",
        "id": "a33ef071b01a215e032f2cb13f7ae163"
    },
    {
        "author": "翁元龙",
        "dynasty": "宋",
        "type": "词",
        "rhythmic": "忆秦娥",
        "title": "",
        "preface": "",
        "paragraphs": [
            "三月时。",
            "杨花飞尽无花飞。",
            "无花飞。",
            "不教春去，争得春归。",
            "高楼望断黄金羁。",
            "绿窗眉黛伤新离。",
            "伤新离。",
            "好将别后，长做归时。"
        ],
        "notes": "",
        "id": "80ffbfe03ae79b88fd4956824e73c50e"
    },
    {
        "author": "翁元龙",
        "dynasty": "宋",
        "type": "词",
        "rhythmic": "恋绣衾",
        "title": "",
        "preface": "",
        "paragraphs": [
            "兽炉烟重火半焦。",
            "卷帘时、雪意又销。",
            "过数点、残鸦外，想梅花、寒在灞桥。",
            "谢娘春恨深如柳，未东风、先遣絮飘。",
            "且莫把、冰丝剪，有灯球、红绣未描。"
        ],
        "notes": "",
        "id": "8a3a12c5a34285257420b378f004d11e"
    },
    {
        "author": "翁元龙",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "花情偏与夜相投。",
            "心事鬓边羞。",
            "薰醒半床凉梦，能消几个开头。",
            "风轮慢卷，冰壶低架，香雾飕飕。",
            "更著月华相恼，木犀淡了中秋。"
        ],
        "notes": "",
        "id": "ec669350a1ce505bee1986f345188136"
    },
    {
        "author": "翁元龙",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "画楼红湿斜阳，素妆褪出山眉翠。",
            "街声暮起，尘侵灯户，月来舞地。",
            "宫柳招莺，水荭飘雁，隔年春意。",
            "黯梨云，散作人间好梦，琼箫在、锦屏底。",
            "乐事轻随流水。",
            "暗兰消、作花心计。",
            "情丝万轴，因春织就，愁罗恨绮。",
            "昵沈迷香，占帘看夜，旧游轻醉。",
            "任孤山、剩雪残梅，渐懒跨、东风骑。"
        ],
        "notes": "",
        "id": "44dae246ef74eeb93bf3b2e9d30709b2"
    },
    {
        "author": "翁元龙",
        "dynasty": "宋",
        "type": "词",
        "rhythmic": "江城子",
        "title": "",
        "preface": "",
        "paragraphs": [
            "一年箫鼓又疏钟。",
            "爱东风。",
            "恨东风。",
            "吹落灯花，移在杏梢红。",
            "玉靥翠钿无半点，空湿透，绣罗弓。",
            "燕魂莺梦渐惺松。",
            "月帘栊。",
            "影迷濛。",
            "催趁年华，都在艳歌中。",
            "明日柳边春意思，便不与，夜来同。"
        ],
        "notes": "",
        "id": "07ca369291e312b54f37d7bf3a186695"
    },
    {
        "author": "翁元龙",
        "dynasty": "宋",
        "type": "词",
        "rhythmic": "烛影摇红",
        "title": "",
        "preface": "",
        "paragraphs": [
            "蜀锦华堂，宝筝频送花前酒。",
            "妖娆全在半开时，人试单衣后。",
            "花面围春竞秀。",
            "如红潮、玉腮微透。",
            "欲苏还坠，浅醉扶头，朦胧晴昼。",
            "金屋名姝，眼情空伫闲眉岫。",
            "世间还有此娉婷，拼尽珠量斗。",
            "真艳可令消受。",
            "倩莺催、天香共袖。",
            "冷烟庭院，淡月梨花，空教春瘦。"
        ],
        "notes": "",
        "id": "c351089da1e070681b87d219a081caaa"
    },
    {
        "author": "翁元龙",
        "dynasty": "宋",
        "type": "词",
        "rhythmic": "玲珑四犯",
        "title": "",
        "preface": "",
        "paragraphs": [
            "窗外啼莺，报数日西园，花事都空。",
            "绣屋专房，姚魏渐邀新宠。",
            "葱翠试剪春畦，羞对酒、夜寒犹重。",
            "误暗期、绿架香洞。",
            "月黯小阶云冻。",
            "算春将揽邮亭鞚。",
            "柳成圈、记人迎送。",
            "蜀魂怨染岩花色，泥径红成陇。",
            "楼上半揭画帘，料看雨、玉笙寒拥。",
            "怕骤晴，无事消遣，日长清梦。"
        ],
        "notes": "",
        "id": "8b1e1945f05f59e447b4920468911191"
    },
    {
        "author": "翁元龙",
        "dynasty": "宋",
        "type": "词",
        "rhythmic": "瑞龙吟",
        "title": "",
        "preface": "",
        "paragraphs": [
            "清明近。",
            "还是递趱东风，做成花讯。",
            "芳时一刻千金，半晴半雨、酬春未准。",
            "雁归尽。",
            "离字向人欲写，暗云难认。",
            "西园猛忆逢迎，翠纨障面，花间笑隐。",
            "曲径池莲平砌，绛裙曾与，濯香湔粉。",
            "无奈燕幕莺帘，轻负娇俊。",
            "青榆巷陌，蹋马红成寸。",
            "十年梦、秋千吊影，袜罗尘褪。",
            "事往凭谁问。",
            "昼长病酒添新恨。",
            "烟冷斜阳紧。",
            "山黛远、曲曲阑干凭损。",
            "柳丝万尺，不如轻鬓。"
        ],
        "notes": "",
        "id": "4da21de94c8168c10629155430eef79e"
    },
    {
        "author": "翁元龙",
        "dynasty": "宋",
        "type": "词",
        "rhythmic": "绛都春",
        "title": "",
        "preface": "",
        "paragraphs": [
            "花娇半面。",
            "记蜜烛夜阑，同醉深院。",
            "衣袖粉香，犹未经年如年远。",
            "玉颜不趁秋容换。",
            "但换却、春游同伴。",
            "梦回前度，邮亭倦客，又拈笺管。",
            "慵按。",
            "梁州旧曲，怕离柱断弦，惊破金雁。",
            "霜被睡浓，不比花前良宵短。",
            "秋娘羞占东篱畔。",
            "待说与、深宫幽怨。",
            "恨他情淡陶郎，旧缘较浅。"
        ],
        "notes": "",
        "id": "def0e5c75b4890146868a2227769eeb2"
    },
    {
        "author": "翁元龙",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "玉纤闲捻花间集。",
            "赤阑干对芭蕉立。",
            "薤叶晚生凉。",
            "竹阴移小床。",
            "拗莲牵藕线。",
            "藕断丝难断。",
            "弹水没鸳鸯。",
            "教寻波底香。"
        ],
        "notes": "",
        "id": "0047be9c65737961f13de89cbea02afb"
    },
    {
        "author": "翁元龙",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "春心莫共花争发。",
            "花开不管连环缺。",
            "梦断小楼空。",
            "杜鹃啼晓红。",
            "眼看连理树。",
            "纤手移筝柱。",
            "调遍错成声。",
            "无人知此情。"
        ],
        "notes": "",
        "id": "528ce99f9c2278b97cda1a7cf00f7780"
    },
    {
        "author": "翁元龙",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "画阁换黏春贴，宝筝抛学银钩。",
            "东风轻滑玉钗流。",
            "织就燕纹莺绣。",
            "隔帐灯花微笑，倚窗云叶低收。",
            "双鸳刺罢底尖头。",
            "剔雪闲寻豆蔻。"
        ],
        "notes": "",
        "id": "fb0b5a15e1e1b896511325fb6d13bcb3"
    },
    {
        "author": "翁元龙",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "山色低衔小苑，春云暗宿空庭。",
            "秋千无月冷双绳。",
            "闲却画栏人静。",
            "一夜海棠如梦，半窗银烛多情。",
            "好花留不到清明。",
            "日日阴晴无定。"
        ],
        "notes": "",
        "id": "cde6e42386374f4a061b2f3b81be535c"
    },
    {
        "author": "翁元龙",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "莺树暖。",
            "弱絮欲成芳茧。",
            "流水惜花流不远。",
            "小桥红欲满。",
            "原上草迷离苑。",
            "金勒晚风嘶断。",
            "等得日长春又短。",
            "愁深山翠浅。"
        ],
        "notes": "",
        "id": "cfc4f191044032e7ad93473788df15cf"
    },
    {
        "author": "翁元龙",
        "dynasty": "宋",
        "type": "词",
        "rhythmic": "醉桃源・阮郎归",
        "title": "",
        "preface": "",
        "paragraphs": [
            "千丝风雨万丝晴。",
            "年年长短亭。",
            "暗黄看到绿成阴。",
            "春由他送迎。",
            "莺思重，燕愁轻。",
            "如人离别情。",
            "绕湖烟冷罩波明。",
            "画船移玉笙。"
        ],
        "notes": "",
        "id": "cf3544e49365fb7cf1b8a41c1bb51ce4"
    },
    {
        "author": "翁元龙",
        "dynasty": "宋",
        "type": "词",
        "rhythmic": "隔浦莲近・隔浦莲近拍",
        "title": "",
        "preface": "",
        "paragraphs": [
            "街檐插缀翠柳。",
            "憔悴清明后。",
            "泪蜡堆香径，一夜海棠中酒。",
            "枝上酸似豆。",
            "莺声骤。",
            "恨软弹筝手。",
            "搵眉袖。",
            "嘶骢过尽平芜，绿衬飞绣。",
            "沈红入水，渐做小莲离藕。",
            "亭冷沈香梦似旧。",
            "花瘦。",
            "欲留春住时候。"
        ],
        "notes": "",
        "id": "49e2bf8d66a2d73eb343c4975f379df8"
    },
    {
        "author": "翁元龙",
        "dynasty": "宋",
        "type": "词",
        "rhythmic": "风流子",
        "title": "",
        "preface": "",
        "paragraphs": [
            "天阔玉屏空。",
            "轻阴弄、淡墨画秋容。",
            "正凉挂半蟾，酒醒窗下，露催新雁，人在山中。",
            "又一片，好秋花占了，香换却西风。",
            "箫女夜归，帐栖青凤，镜娥妆冷，钗坠金虫。",
            "西湖花深窈，闲庭砌、曾占席地歌钟。",
            "载取断云归去，几处房栊。",
            "恨小帘灯暗，粟肌消瘦，薰炉烟减，珠袖玲珑。",
            "三十六宫清梦，还与谁同。"
        ],
        "notes": "",
        "id": "947f983b30c57b8844bd37e18272ff08"
    },
    {
        "author": "翁元龙",
        "dynasty": "宋",
        "type": "词",
        "rhythmic": "鹊桥仙",
        "title": "",
        "preface": "",
        "paragraphs": [
            "天长地久，风流云散，惟有离情无算。",
            "从分金镜不成圆，到此夜、年年一半。",
            "轻罗暗网，蛛丝得意，多似妆楼针线。",
            "晓看玉砌淡无痕，但吹落、梧桐几片。"
        ],
        "notes": "",
        "id": "528e9669247ad89c25bec50cf55dffd9"
    },
    {
        "author": "翁元龙",
        "dynasty": "宋",
        "type": "词",
        "rhythmic": "齐天乐",
        "title": "",
        "preface": "",
        "paragraphs": [
            "曲廊连苑吹笙道，重来暗尘都满。",
            "种石生云，移花带月，犹欠藏春庭院。",
            "年华过眼。",
            "便梅谢兰销，舞沈歌断。",
            "露井寒蛩，为谁清夜诉幽怨。",
            "人生乐事最少，有时得意处，光阴偏短。",
            "树色凝红，山眉弄碧，不与朱颜相恋。",
            "临风念远。",
            "叹蝶梦难追，鹭盟重换。",
            "一片斜阳，送人归骑晚。"
        ],
        "notes": "",
        "id": "c48ec2d58a6eb89bd434ddd385013661"
    }
]