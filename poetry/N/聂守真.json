[
    {
        "author": "聂守真",
        "dynasty": "宋",
        "type": "诗",
        "rhythmic": "",
        "title": "题汪水云诗卷  其一",
        "preface": "",
        "paragraphs": [
            "汴隄杨柳摇春风，翠华南幸紫禁空。",
            "雕栏玉砌明月冷，羽人规作神仙宫。",
            "苏堤杨柳飘晴雪，又见紫鸾催驾发。",
            "沉香亭北鶑乱啼，金殿又成诸佛刹。",
            "东南王气一旦终，乾坤四海今会同。",
            "兴亡成败自有数，不由人力由天公。",
            "二龙南翔一龙北，凤只鸾孤重铩翮。",
            "南龙苦热北龙寒，鸾凤欲飞飞不得。",
            "周原禾黍秋离离，含光草色春萋萋。",
            "露盘应拆声动地，金铜仙人空泪垂。",
            "来今往古知几代，嬴颠刘蹶浮云改。",
            "□平抵掌笑不言，会见桑田变沧海。"
        ],
        "notes": "",
        "id": "abce7e1cf725445a0591e41b58cc33c6"
    },
    {
        "author": "聂守真",
        "dynasty": "宋",
        "type": "诗",
        "rhythmic": "",
        "title": "题汪水云诗卷  其二",
        "preface": "",
        "paragraphs": [
            "三日钱塘海不波，子婴系组纳山河。",
            "兵临鲁国犹弦诵，客过殷墟独啸歌。",
            "铁马渡江功赫奕，铜人辞汉泪滂沱。",
            "知章喜得黄冠赐，野水闲云一钓蓑。"
        ],
        "notes": "",
        "id": "85c3ba9eff4addd97c6186c47748204c"
    },
    {
        "author": "聂守真",
        "dynasty": "宋",
        "type": "诗",
        "rhythmic": "",
        "title": "题汪水云诗卷  其三",
        "preface": "",
        "paragraphs": [
            "一曲丝桐奏未休，萧萧笳鼓禁宫秋。",
            "湖山有意风云变，江水无情日夜流。",
            "供奉自歌南渡曲，拾遗能赋北征愁。",
            "仙人一去无消息，沧海桑田空白头。"
        ],
        "notes": "",
        "id": "fb876bb47a4844150a2801750cd5457f"
    },
    {
        "author": "聂守真",
        "dynasty": "宋",
        "type": "诗",
        "rhythmic": "",
        "title": "读水云丙子集  其一",
        "preface": "",
        "paragraphs": [
            "一夕缁尘蔽海东，潮头无力障西风。",
            "汗沾铁马唐陵在，泪洒铜仙汉祚终。",
            "昨日又闻金盌出，他年谁信瓦棺空。",
            "中郎未抵支郎惨，地老天荒恨莫穷。"
        ],
        "notes": "",
        "id": "a5fac2b919e162818989b0d301fcddc5"
    },
    {
        "author": "聂守真",
        "dynasty": "宋",
        "type": "诗",
        "rhythmic": "",
        "title": "读水云丙子集  其二",
        "preface": "",
        "paragraphs": [
            "宇宙仓皇过一春，鶑花无主亦销魂。",
            "冰霜不入狼头帽，风雨偏凌犊鼻裈。",
            "击楫当年无祖逖，闻鸡中夜有刘琨。",
            "五陵佳气飘扬尽，谁识龙颜旧子孙。"
        ],
        "notes": "",
        "id": "883daa7470f457ab7455e739b25e361c"
    },
    {
        "author": "聂守真",
        "dynasty": "宋",
        "type": "诗",
        "rhythmic": "",
        "title": "读水云丙子集  其三",
        "preface": "",
        "paragraphs": [
            "别了金台尺五天，归来行橐夜光县。",
            "剑横碧落琴收匣，云住青山水到渊。",
            "锡宴屡陪蓬岛客，唱酬休忆蕊宫仙。",
            "故家只在西湖上，好在晴光雨色边。"
        ],
        "notes": "",
        "id": "b6699a6652941d6f26c68e4862efa504"
    },
    {
        "author": "聂守真",
        "dynasty": "宋",
        "type": "诗",
        "rhythmic": "",
        "title": "诏赦至感而有诗",
        "preface": "",
        "paragraphs": [
            "乾坤杀气正沉沉，又听燕台降德音。",
            "万口尽传新诏好，累朝谁念旧恩深。",
            "分茅裂土将军志，问舍求田父老心。",
            "丽正立班犹昨日，小臣无语泪沾襟。"
        ],
        "notes": "",
        "id": "8b3748f13b4596f6995a67986b616779"
    },
    {
        "author": "聂守真",
        "dynasty": "宋",
        "type": "诗",
        "rhythmic": "",
        "title": "哀被掳妇",
        "preface": "",
        "paragraphs": [
            "当年结髪在深闺，岂料人生有别离。",
            "到底不知因色误，马前犹自买臙脂。"
        ],
        "notes": "",
        "id": "52bdde5fce6e073362f411de26da8822"
    },
    {
        "author": "聂守真",
        "dynasty": "宋",
        "type": "诗",
        "rhythmic": "",
        "title": "咏胡妇",
        "preface": "",
        "paragraphs": [
            "双柳垂鬟别样梳，醉来马上倩人扶。",
            "江南有眼何曾见，争卷珠帘看固姑。"
        ],
        "notes": "",
        "id": "17d84f430d3f3776f445417369b0808f"
    }
]