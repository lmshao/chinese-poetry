[
    {
        "author": "倪偁",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "鸟语朝来新雨霁，杖藜呼我闲行。",
            "天晴腰脚上山轻。",
            "清风收积润，斜日弄新晴。",
            "最爱飞泉鸣野涧，清如万壑松声。",
            "回风溅沫湿冠缨。",
            "归来魂梦冷，幽响杂瑶琼。"
        ],
        "notes": "",
        "id": "8bd2c5ca2d8385283fb0ff17b7e1ab0f"
    },
    {
        "author": "倪偁",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "湖上青山千万叠，倏如阵马交驰。",
            "平湖百顷却逶迟。",
            "晴光相荡激，倒影落沦漪。",
            "何日漾舟深碧处，细听羌笛高吹。",
            "多君起我以新诗。",
            "未能同寓目，聊复一伸眉。"
        ],
        "notes": "",
        "id": "50401df02c9b526ff4794cda8daec216"
    },
    {
        "author": "倪偁",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "茅屋三间临木杪，门前流水潺潺。",
            "林泉得趣喜身闲。",
            "开窗延翠竹，翦树纳青山。",
            "行乐政须筋力健，莫令白发衰颜。",
            "与君藜杖极跻攀。",
            "岭头舒望眼，天末数烟鬟。"
        ],
        "notes": "",
        "id": "5a834a0026f2866f43060e1840345353"
    },
    {
        "author": "倪偁",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "木落西风秋已半，正当璧月圆时。",
            "为登绝岭赋新诗。",
            "酒摇金凿落，波净碧琉璃。",
            "细看冰轮还有意，要君把盏休辞。",
            "看看两鬓欲成丝。",
            "明年当此夜，千里共相思。"
        ],
        "notes": "",
        "id": "a7cb4f941f3c38ef3f04fc8f1d351f91"
    },
    {
        "author": "倪偁",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "竹里轩窗真可爱，况当暑退新凉。",
            "檐前岩桂向人芳。",
            "清阴团翠盖，金粟淡微黄。",
            "坐到夜深明月出，好风时度幽香。",
            "莫辞沈醉倒霞觞。",
            "一枝聊赠子，早冠绿衣郎。"
        ],
        "notes": "",
        "id": "0b61a712b710379acc207c298985b2f4"
    },
    {
        "author": "倪偁",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "万里凉风收积雨，一天晴碧新开。",
            "暮云归尽绝纤埃。",
            "金波明静夜，玉露湿苍苔。",
            "坐有霜髯诗酒客，平生见月衔杯。",
            "传闻丹诏日边来。",
            "莫辞通夕醉，对景且徘徊。"
        ],
        "notes": "",
        "id": "d6079c33741867f1ac7d0604d6c66f69"
    },
    {
        "author": "倪偁",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "结束征鞍临驿路，长林积雪消初。",
            "天回春色到平芜。",
            "不禁杯酒罢，便与故人疏。",
            "一曲阳关歌未彻，仆夫催驾修途。",
            "非君思我更谁欤。",
            "西风吹过雁，应有寄来书。"
        ],
        "notes": "",
        "id": "3e122886c796def981074b0467d4d699"
    },
    {
        "author": "倪偁",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "雨馀还览。",
            "隐隐遥岑花病眼。",
            "嫩绿浮湖。",
            "百顷蒲萄染不如。",
            "晨光绝胜。",
            "不许纤尘微点镜。",
            "满目皆诗。",
            "莫怪骚人语益奇。"
        ],
        "notes": "",
        "id": "247193a7c26f874806449047564a8145"
    },
    {
        "author": "倪偁",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "新诗细览。",
            "满纸骊珠光眩眼。",
            "高论倾湖。",
            "倒峡词源世不如。",
            "园池日胜。",
            "只恨孤鸾犹舞镜。",
            "陶写须诗。",
            "怪得连篇字字奇。"
        ],
        "notes": "",
        "id": "f2c98f597d289d61dd0742c8aaf5a9ac"
    },
    {
        "author": "倪偁",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "岭头独览。",
            "诗料森然纷满眼。",
            "倒影摇湖。",
            "西子新妆定不如。",
            "溪南更胜。",
            "一片寒光明泻镜。",
            "赖有新诗。",
            "不负西山万叠奇。"
        ],
        "notes": "",
        "id": "6e2aabd4e91e6acbf23224ca77f81cf0"
    },
    {
        "author": "倪偁",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "新晴眺览。",
            "空翠相磨明老眼。",
            "水满溪湖。",
            "来往风帆得自如。",
            "天公济胜。",
            "明月当空开宝镜。",
            "咏谪仙诗。",
            "醉里骑鲸也大奇。"
        ],
        "notes": "",
        "id": "b7eda0e3d6e37b9651a84c5e0c02cffa"
    },
    {
        "author": "倪偁",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "超然远览。",
            "是我辈人方俱眼。",
            "默想江湖。",
            "何处山川略得如。",
            "凉秋最胜。",
            "万顷芙蕖盖明镜。",
            "更乞清诗。",
            "要见胸中一吐奇。"
        ],
        "notes": "",
        "id": "6f1a9f45bcec867a41ba8c33804c9a1a"
    },
    {
        "author": "倪偁",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "凭高一览。",
            "紫翠相围光照眼。",
            "下瞰平湖。",
            "鹭立鸥飞意自如。",
            "天清境胜。",
            "云澹烟横鱼动镜。",
            "不是公诗。",
            "谁写新亭一段奇。"
        ],
        "notes": "",
        "id": "04783b8b5a8e3297229d6d8155a1e179"
    },
    {
        "author": "倪偁",
        "dynasty": "宋",
        "type": "词",
        "rhythmic": "南歌子",
        "title": "",
        "preface": "",
        "paragraphs": [
            "积水凝深碧，斜阳散满红。",
            "扁舟轻漾白苹风。",
            "曲港孤村萦绕、路相通。",
            "野色浮尊净，荷香入座浓。",
            "胜游聊复五人同。",
            "恰似辋川当日、画图中。"
        ],
        "notes": "",
        "id": "444203acba62c2e4b9f1ba01693df592"
    },
    {
        "author": "倪偁",
        "dynasty": "宋",
        "type": "词",
        "rhythmic": "南歌子",
        "title": "",
        "preface": "",
        "paragraphs": [
            "嫩竹呈新绿，幽花露浅红。",
            "一檐苍翠落杯中。",
            "更有飞泉鸣佩、响丁东。",
            "乐事知难并，良辰得暂逢。",
            "晚风林下一尊同。",
            "便觉飘然身在、广寒宫。"
        ],
        "notes": "",
        "id": "032f7ccb4a005ac622b372776f71842c"
    },
    {
        "author": "倪偁",
        "dynasty": "宋",
        "type": "词",
        "rhythmic": "南歌子",
        "title": "",
        "preface": "",
        "paragraphs": [
            "露下衣微湿，杯深意甚欢。",
            "西风吹暑十分阑。",
            "月满中秋、仍共故人看。",
            "酒好鹅黄嫩，茶珍小凤盘。",
            "醉吟不觉曙锺残。",
            "犹记归来扑面、井花寒。"
        ],
        "notes": "",
        "id": "b8ab62390121e78e7bd737c419e09ee8"
    },
    {
        "author": "倪偁",
        "dynasty": "宋",
        "type": "词",
        "rhythmic": "南歌子",
        "title": "",
        "preface": "",
        "paragraphs": [
            "对月中秋夜，传觞一笑欢。",
            "飘然逸兴未应阑。",
            "步向望湖桥上、倚阑看。",
            "松径风萧瑟，山腰路屈盘。",
            "南飞惊鹊五更残。",
            "小立水云光里、葛衣寒。"
        ],
        "notes": "",
        "id": "e357eb42789cc175bdc91f492ba73c52"
    },
    {
        "author": "倪偁",
        "dynasty": "宋",
        "type": "词",
        "rhythmic": "南歌子",
        "title": "",
        "preface": "",
        "paragraphs": [
            "置酒临清夜，狂歌尽一欢。",
            "主人幽兴未渠阑。",
            "不负一天明月、卷帘看。",
            "影动黄金阙，光摇承露盘。",
            "君今双鬓未凋残。",
            "明岁玉堂兹夕、赏高寒。"
        ],
        "notes": "",
        "id": "90a21360d16618dad3a54dd99792ba1f"
    },
    {
        "author": "倪偁",
        "dynasty": "宋",
        "type": "词",
        "rhythmic": "南歌子",
        "title": "",
        "preface": "",
        "paragraphs": [
            "佳月当今夕，清尊尽客欢。",
            "参横斗转夜将阑。",
            "试泛小溪深处、与重看。",
            "野水从磨激，群山势郁盘。",
            "殷勤照我一杯残。",
            "更有谪仙奇句、斗清寒。"
        ],
        "notes": "",
        "id": "7d12e30a5c224f983ad3974926917647"
    },
    {
        "author": "倪偁",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "素秋向晚，正洞庭木落，疏林凋绿。",
            "惟有岩前双桂树，翠叶香浮金粟。",
            "皓月飞来，徘徊树杪，光射林间屋。",
            "夜深人静，好风忽起庭竹。",
            "俄顷万籁号鸣，清寒疑乍，听高岩悬瀑。",
            "起看碧天澄似洗，应费明河千斛。",
            "细酌鹅黄，宴搜奇句，逸气凌鸿鹄。",
            "浩歌归去，却愁踏碎琼玉。"
        ],
        "notes": "",
        "id": "053c205f0b3f12933f4f1607419e27d2"
    },
    {
        "author": "倪偁",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "森然修竹满晴窗。",
            "山色净明妆。",
            "无限凄凉古意，白苹红蓼斜阳。",
            "松风一枕借僧床。",
            "馥馥桂花香。",
            "暂远世尘萦染，坐令心地清凉。"
        ],
        "notes": "",
        "id": "7ca75b0e49c7dd3895d6ecd003b5101e"
    },
    {
        "author": "倪偁",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "风卷暮云尽，镜净一天秋。",
            "试把鹅黄新酒，细酌散闲愁。",
            "西望群山千叠，眇眇飞鸿没处，爽气与俱浮。",
            "且尽尊中绿，不用叹淹留。",
            "对西风，歌妙曲，意绸缪。",
            "万顷烟云奇变，所得过封侯。",
            "何事苦萦名利，便合绿蓑青笠，投绂早归休。",
            "他日君寻我，小艇钓寒流。"
        ],
        "notes": "",
        "id": "52fcfa2fb185da2b0aedd079fe4ab0fc"
    },
    {
        "author": "倪偁",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "昨夜狂雷怒，鞭起卞山龙。",
            "怪见朝来急雨，万木偃颠风。",
            "试看潭头落涧，一片练波飞出，河汉与天通。",
            "向晚馀霏落，巾已垫林宗。",
            "向高岩，凭曲槛，抚孤松。",
            "为雕好句，快倾桑落玉壶空。",
            "借问庐山三峡，与此飞流溅沫，今日定谁雄。",
            "乞与丹青手，写入紫微宫。"
        ],
        "notes": "",
        "id": "35bc62aff0c5a9b617ac29facfcf5b26"
    },
    {
        "author": "倪偁",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "茅屋三间林临水路。",
            "棐几明窗，待把虫鱼注。",
            "我已忘机狎鸥鹭。",
            "溪山买得幽深处。",
            "小雨招君连夜语。",
            "野服纶巾，胜日寻君去。",
            "借问良田千万亩。",
            "何如乐取林泉趣。"
        ],
        "notes": "",
        "id": "a5cdfc27c21eb8c3cb9af0d3f6b28487"
    },
    {
        "author": "倪偁",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "绿叶阴阴亭下路。",
            "修竹乔松，中有飞泉注。",
            "水满寒溪清照鹭。",
            "个中不住归何处。",
            "枝上幽禽相对语。",
            "细听声声，道不如归去。",
            "只待小园成数亩。",
            "归来占尽山中趣。"
        ],
        "notes": "",
        "id": "7ce284829c1dc3b3ef7b2a476453c37b"
    },
    {
        "author": "倪偁",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "我爱西湖湖上路。",
            "万顷沧波，河汉连天注。",
            "一片寒光明白鹭。",
            "依稀似我登临处。",
            "报答溪山须好语。",
            "痛饮高歌，何必骑鲸去。",
            "环舍清阴消几亩。",
            "无人肯办归来趣。"
        ],
        "notes": "",
        "id": "1129ee37f05c4460bf1426b8451b0d90"
    },
    {
        "author": "倪偁",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "紫翠空濛庵畔路。",
            "满室松声，错认潺湲注。",
            "潇洒苹汀清立鹭。",
            "溪山真我归休处。",
            "老子平生无妄语。",
            "梅竹阴成，肯舍斯亭去。",
            "种秫会须盈百亩。",
            "非君谁识渊明趣。"
        ],
        "notes": "",
        "id": "fed6956e61050b70dbfb79adfb88fc83"
    },
    {
        "author": "倪偁",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "长羡东林山下路。",
            "万叠云山，流水从倾注。",
            "两两三三飞白鹭。",
            "不须更觅神仙处。",
            "夜久望湖桥上语。",
            "欸乃渔歌，深入荷花去。",
            "修竹满山梅十亩。",
            "烦君为我成幽趣。"
        ],
        "notes": "",
        "id": "7bf6d7d10b2e6f6f1d278e06fc62dbd3"
    },
    {
        "author": "倪偁",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "四面烟鬟绕翠，一川鸭绿摇光。",
            "危亭缥缈短松冈。",
            "把酒与君西望。",
            "万事尽皆前定，人生底用乾忙。",
            "只应醉里是家乡。",
            "且尽玉壶新酿。"
        ],
        "notes": "",
        "id": "9e1b586fc0d3ee38c015ebc5600f3063"
    },
    {
        "author": "倪偁",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "去岁登高感叹长。",
            "今年九日倍幽凉。",
            "怀人独下西州泪，对菊谁空北海觞。",
            "夸酒量，斗新狂。",
            "尚馀醉墨在巾箱。",
            "眼前风物都非旧，祗有青山带夕阳。"
        ],
        "notes": "",
        "id": "aeaa290631ab8200441b5e35d61262de"
    },
    {
        "author": "倪偁",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "野旷无尘夕霭收。",
            "人间八月桂花秋。",
            "三更爽气山围座，万里凉风月满楼。",
            "登绝岭，小迟留。",
            "人言惟酒可忘忧。",
            "一杯径入无何有，未愧当年赤壁游。"
        ],
        "notes": "",
        "id": "c5e2c33c5c36be471e86005c59909808"
    },
    {
        "author": "倪偁",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "拟看今宵璧月秋。",
            "浮云却妒素光流。",
            "天公肯放冰轮出，我辈宁辞大白浮。",
            "穿翠密，极遨游。",
            "人间那得此深幽。",
            "金波若到清尊里，下笔联篇未肯休。"
        ],
        "notes": "",
        "id": "adf32bfc16e32dc472e8214510a5d90f"
    },
    {
        "author": "倪偁",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "萧瑟西风万里秋。",
            "暮云收尽月华流。",
            "偶然北海清尊满，况是西山爽气浮。",
            "登翠岭，更溪游。",
            "素光何处不清幽。",
            "悬知明岁君思我，今夕欢娱可罢休。"
        ],
        "notes": "",
        "id": "5185c5a8544fedd56186ca5aa0cce5a3"
    }
]