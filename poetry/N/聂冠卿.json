[
    {
        "author": "聂冠卿",
        "dynasty": "宋",
        "type": "词",
        "rhythmic": "多丽",
        "title": "",
        "preface": "",
        "paragraphs": [
            "想人生，美景良辰堪惜。",
            "问其间、赏心乐事，就中难是并得。",
            "况东城、凤台沙苑，泛晴波、浅照金碧。",
            "露洗华桐，烟霏丝柳，绿阴摇曳，荡春一色。",
            "画堂迥、玉簪琼佩，高会尽词客。",
            "清欢久、重然绛蜡，别就瑶席。",
            "有翩若轻鸿体态，暮为行雨标格。",
            "逞朱唇、缓歌妖丽，似听流莺乱花隔。",
            "慢舞萦回，娇鬟低亸，腰肢纤细困无力。",
            "忍分散、彩云归后，何处更寻觅。",
            "休辞醉，明月好花，莫谩轻掷。"
        ],
        "notes": "",
        "id": "b0cc0845ef428ed6180b1a771e2ea561"
    }
]