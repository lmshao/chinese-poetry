[
    {
        "author": "倪应渊",
        "dynasty": "宋",
        "type": "诗",
        "rhythmic": "",
        "title": "古扬州",
        "preface": "",
        "paragraphs": [
            "雉堞平来堑拥沙，绿芜阙处见人家。",
            "山河旧影藏秋月，关塞新声起暮笳。",
            "玉蕊已为亭下草，蒺藜不是眼中花。",
            "当年凤舸经行地，枯柳无枝寄宿鸦。"
        ],
        "notes": "",
        "id": "0bff2650a70f5f2ba1f538e73d0a9e54"
    },
    {
        "author": "倪应渊",
        "dynasty": "宋",
        "type": "诗",
        "rhythmic": "",
        "title": "雷塘",
        "preface": "",
        "paragraphs": [
            "天留遗迹鉴兴亡，出郭伤心见此塘。",
            "废苑无萤秋寂寂，坏陵有树月苍苍。",
            "绿凄霜重摧荷盖，紫怯波寒褪芰裳。",
            "唤醒锦帆当日梦，一声水调隔云长。"
        ],
        "notes": "",
        "id": "201cfa6ac7a035daf96cd5df96d1144e"
    },
    {
        "author": "倪应渊",
        "dynasty": "宋",
        "type": "诗",
        "rhythmic": "",
        "title": "多景楼",
        "preface": "",
        "paragraphs": [
            "狠石苍顽岁月遥，几人触境想英标。",
            "欲知三国兴亡事，但看一江来去潮。",
            "南土尘飞通岭海，中流砥立独金焦。",
            "云山绕槛期深隠，不受刘安作赋招。"
        ],
        "notes": "",
        "id": "1842375730878e470c6654ddeb81f952"
    },
    {
        "author": "倪应渊",
        "dynasty": "宋",
        "type": "诗",
        "rhythmic": "",
        "title": "金山寺",
        "preface": "",
        "paragraphs": [
            "金锡飞来日，灵鼇负地形。",
            "涛翻四面白，寺裹一山青。",
            "海月窥簷箔，天风语塔铃。",
            "倦怀思煮茗，谁与汲中𤃩。"
        ],
        "notes": "",
        "id": "1bd95e8bf12c1f12fbfdc0afb0e3fd56"
    }
]