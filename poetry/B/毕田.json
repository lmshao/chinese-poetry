[
    {
        "author": "毕田",
        "dynasty": "宋",
        "type": "诗",
        "rhythmic": "",
        "title": "鹅羊山",
        "preface": "",
        "paragraphs": [
            "羽客何年此炼丹，尚留空灶镇孱颜。",
            "云中鸡犬仙应远，山下鹅羊石转顽。",
            "湘渚几因沧海变，辽城无复令威还。",
            "何年仙驭还来此，尽遣飞腾上九关。"
        ],
        "notes": "",
        "id": "540181f481504ee19b9c8b2a2696fa3e"
    },
    {
        "author": "毕田",
        "dynasty": "宋",
        "type": "诗",
        "rhythmic": "",
        "title": "醉乡",
        "preface": "",
        "paragraphs": [
            "三宿酣神酎，乡名因此呼。",
            "山中千日者，自合是仙都。"
        ],
        "notes": "",
        "id": "43d67f8b928ac28bfad8277095e8e4da"
    },
    {
        "author": "毕田",
        "dynasty": "宋",
        "type": "诗",
        "rhythmic": "",
        "title": "朱陵洞水帘",
        "preface": "",
        "paragraphs": [
            "洞门千尺挂飞流，玉碎珠联冷喷秋。",
            "今古不知谁卷得，绿萝为带月为钩。"
        ],
        "notes": "",
        "id": "91bb1dac0044e0196928e6e78e273f8f"
    },
    {
        "author": "毕田",
        "dynasty": "宋",
        "type": "诗",
        "rhythmic": "",
        "title": "凝碧亭",
        "preface": "",
        "paragraphs": [
            "四面山屏叠万重，古岚浓翠锁寒空。",
            "清秋独倚危阑立，身在琉璃世界中。"
        ],
        "notes": "",
        "id": "6516f47530250f3a54a47228153de39a"
    },
    {
        "author": "毕田",
        "dynasty": "宋",
        "type": "诗",
        "rhythmic": "",
        "title": "掷钵峰",
        "preface": "",
        "paragraphs": [
            "应将钵渡鬬神通，掷去乘将赴帝宫。",
            "争似岭头提不起，于今相续阐真风。"
        ],
        "notes": "",
        "id": "d85713a7583122bd3a1d44d4e42b25b7"
    },
    {
        "author": "毕田",
        "dynasty": "宋",
        "type": "诗",
        "rhythmic": "",
        "title": "真霜寺",
        "preface": "",
        "paragraphs": [
            "石上泉华喷猛霜，境奇因此辟禅坊。",
            "使君环笏留何用，枯木千余满一堂。"
        ],
        "notes": "",
        "id": "4723d1ff218a2e5375db800eef529ecc"
    },
    {
        "author": "毕田",
        "dynasty": "宋",
        "type": "诗",
        "rhythmic": "",
        "title": "大哀洲",
        "preface": "",
        "paragraphs": [
            "玉辇南巡去不还，翠娥望断楚云间。",
            "波寒剩写哀弦怨，露冷偏滋泪筿斑。",
            "一水盈盈伤远目，九峰𡾼𡾼惨愁颜。",
            "荒洲千古凄凉地，半掩空祠向暮山。"
        ],
        "notes": "",
        "id": "a482a1d50dd6a09f393af7abb0842949"
    },
    {
        "author": "毕田",
        "dynasty": "宋",
        "type": "诗",
        "rhythmic": "",
        "title": "神鼎山",
        "preface": "",
        "paragraphs": [
            "玉趾分明印绝巓，药成仙去几千年。",
            "深藏宝鼎今方出，合得丹经与世传。"
        ],
        "notes": "",
        "id": "8fbd84377e64afa08cbe9fe6870cd58c"
    },
    {
        "author": "毕田",
        "dynasty": "宋",
        "type": "诗",
        "rhythmic": "",
        "title": "香水",
        "preface": "",
        "paragraphs": [
            "坎上浮图已拂天，椒兰遗馥尚依然。",
            "九重无复修常贡，空有香名与邑传。"
        ],
        "notes": "",
        "id": "5bf4f437a4206cefa4d0d0711e21219e"
    },
    {
        "author": "毕田",
        "dynasty": "宋",
        "type": "诗",
        "rhythmic": "",
        "title": "罗汉绦",
        "preface": "",
        "paragraphs": [
            "五百酰栖绝洞深，空留辙迹杳难寻。",
            "绿丝绦带何人施，长到春来挂满林。"
        ],
        "notes": "",
        "id": "c59be2925138503187d9b315d9372361"
    }
]