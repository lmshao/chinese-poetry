[
    {
        "author": "毕士安",
        "dynasty": "宋",
        "type": "诗",
        "rhythmic": "",
        "title": "禁林䜩会之什",
        "preface": "",
        "paragraphs": [
            "好文英主古难齐，宠重词臣意弗低。",
            "睿藻清新刊翠琰，神踪飞动在璇题。",
            "芸签许效蓬莱阁，花槛容模罨画溪。",
            "乐圣朋侪开绮席，爱君诚抱挂金闺。",
            "买臣晚遇知多幸，犬子端忧思转稽。",
            "天地恩私无以报，只将兢慎对芝泥。"
        ],
        "notes": "",
        "id": "bbb9b6221ad31b084e7117bd3d80eba0"
    },
    {
        "author": "毕士安",
        "dynasty": "宋",
        "type": "诗",
        "rhythmic": "",
        "title": "杨照承议芦雁枕屏",
        "preface": "",
        "paragraphs": [
            "画师不肯传风蝶，故作枯干逞奇绝。",
            "清秋未合结繁阴，深户何从洒飞雪。",
            "雪里鸭儿苦耐寒，眠沙枕浦白云团，黄芦槭槭枝叶干。",
            "江头鸣雁恰飞起，恍如身到潇湘间。",
            "潇相洞庭云水隔，山路坡陁断行客。",
            "从来冬景画已难，况有翎毛似崔白。",
            "已觉冰漫稻粱少，更疑水宿溪垠窄。",
            "生平有道付沧洲，今日床头动行色。",
            "屏风主人家近远，我昔曾过浔阳县，田芦野雁尝亲见。",
            "出门解榻定相逢，借我家乡令对面。"
        ],
        "notes": "",
        "id": "b035d6e9f1ab5271c9180d0d95cb2446"
    },
    {
        "author": "毕士安",
        "dynasty": "宋",
        "type": "诗",
        "rhythmic": "",
        "title": "国清寺",
        "preface": "",
        "paragraphs": [
            "三四百年寺，今来国又清。",
            "若非逢圣祚，徒自有嘉名。",
            "月殿五峰色，风松十里声。",
            "不缘君命束，便好脱尘缨。"
        ],
        "notes": "",
        "id": "3ec437a4f13b3c689bce34a7a31463e8"
    },
    {
        "author": "毕士安",
        "dynasty": "宋",
        "type": "诗",
        "rhythmic": "",
        "title": "答王黄门寄密蒙花",
        "preface": "",
        "paragraphs": [
            "多病眼昏书懒寄，烦君远寄密蒙花。",
            "愁无内史兼词翰，为写真方到海涯。"
        ],
        "notes": "",
        "id": "d5a29489f99b9ce771fd8a48e9875cd0"
    }
]