[
    {
        "author": "鲍壄",
        "dynasty": "宋",
        "type": "诗",
        "rhythmic": "",
        "title": "仰止亭",
        "preface": "",
        "paragraphs": [
            "昔年曾此恋青山，几度秋风入梦寒。",
            "想得玉岑回合处，夕阳依旧满朱阑。"
        ],
        "notes": "",
        "id": "0f0fbff9e0af2c88c0673c4838486369"
    },
    {
        "author": "鲍壄",
        "dynasty": "宋",
        "type": "诗",
        "rhythmic": "",
        "title": "赠遇上人",
        "preface": "",
        "paragraphs": [
            "一衲一空身，凝然意不分。",
            "爱闲全似我，我累已输君。",
            "野寺同听水，春山独看云。",
            "有疑仍了取，此外不须闻。"
        ],
        "notes": "",
        "id": "65d0a7ff19bda16ba146fab295613f79"
    },
    {
        "author": "鲍壄",
        "dynasty": "宋",
        "type": "诗",
        "rhythmic": "",
        "title": "送周子静分教桂阳",
        "preface": "",
        "paragraphs": [
            "当时身不顾，义激自诸生。",
            "一日魁南省，无人不识名。",
            "官寻流水住，路趁落花登。",
            "遥想凭高处，岳云千万层。"
        ],
        "notes": "",
        "id": "48be1b859cc3352e4f45ce2555370b25"
    },
    {
        "author": "鲍壄",
        "dynasty": "宋",
        "type": "诗",
        "rhythmic": "",
        "title": "初夏闲居",
        "preface": "",
        "paragraphs": [
            "杜门初入夏，贫不厌身闲。",
            "白日静于水，绿阴浓似山。",
            "野蔬留客饭，小艇送僧还。",
            "却忆西庵夜，泉声石壁间。"
        ],
        "notes": "",
        "id": "e96ae9022330da3c210772ac8c535d88"
    }
]