[
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "送泉州李使君之任",
        "preface": "",
        "paragraphs": [
            "傍海皆荒服，分符重汉臣。",
            "云山百越路，市井十洲人。",
            "执玉来朝远，还珠入贡频。",
            "连年不见雪，到处即行春。"
        ],
        "notes": "",
        "id": "49f3b458ff252eecdb9e13d8247b6e6b"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "和孟虔州闲斋即事",
        "preface": "",
        "paragraphs": [
            "古郡邻江岭，公庭半薜萝。",
            "府僚闲不入，山鸟静偏过。",
            "睥睨临花柳，栏干枕芰荷。",
            "麦秋今欲至，君听两岐歌。"
        ],
        "notes": "",
        "id": "e1ffdaf5186bd434db5de0c60f273873"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "同李郎中净律院梡子树",
        "preface": "",
        "paragraphs": [
            "本梡稀难识，沙门种则生。",
            "叶殊经写字，子为佛称名。",
            "滤水浇新长，燃灯暖更荣。",
            "亭亭无别意，只是劝修行。"
        ],
        "notes": "",
        "id": "7484b2cf085fefe180da974df47d0044"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "同阎伯均宿道士观有述",
        "preface": "",
        "paragraphs": [
            "南国佳人去不回，洛阳才子更须媒。",
            "绮琴白雪无心弄，罗幌清风到晓开。",
            "冉冉修篁依户牖，迢迢列宿映楼台。",
            "纵令奔月成仙去，且作行云入梦来。"
        ],
        "notes": "",
        "id": "3a11bb1f9d4b352a9cf816005ff7b2c0"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "送乌程王明府贬巴江",
        "preface": "",
        "paragraphs": [
            "一片孤帆无四邻，北风吹过五湖滨。",
            "相看尽是江南客，独有君为岭外人。"
        ],
        "notes": "",
        "id": "50ed2ac39ba205e60c2d39cc2390875a"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "同舍弟佶班韦二员外秋苔对之成咏",
        "preface": "",
        "paragraphs": [
            "每看苔藓色，如向簿书闲。",
            "幽思缠芳树，高情寄远山。",
            "雨痕连地绿，日色出林斑。",
            "却笑兴公赋，临危滑石间。"
        ],
        "notes": "",
        "id": "988fcb41859a6eddde67b3198bd9cdb1"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "送王汶宰江阴",
        "preface": "",
        "paragraphs": [
            "郡北乘流去，花间竟日行。",
            "海鱼朝满市，江鸟夜喧城。",
            "止酒非关病，援琴不在声。",
            "应缘五斗米，数日滞渊明。"
        ],
        "notes": "",
        "id": "2055d3b6c04e2c0110a12f0d2c8540aa"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "和苗员外寓直中书",
        "preface": "",
        "paragraphs": [
            "朝列称多士，君家有二难。",
            "贞为台里柏，芳作省中兰。",
            "夜宿分曹阔，晨趋接武欢。",
            "每怜双阙下，鴈序入鸳鸾。"
        ],
        "notes": "",
        "id": "f3cfc843db853f0b2dfc7755b259f73f"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "阙下芙蓉",
        "preface": "",
        "paragraphs": [
            "一人理国致升平，万物呈祥助圣明。",
            "天上河从阙下过，江南花向殿前生。",
            "庆云垂荫开难落，湛露为珠满不倾。",
            "更对乐悬张宴处，歌工欲奏采莲声。"
        ],
        "notes": "",
        "id": "6c74a5cf32b79b71b064f95ee7b281cb"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "江上田家",
        "preface": "",
        "paragraphs": [
            "近海川原薄，人家本自稀。",
            "黍苗期腊酒，霜叶是寒衣。",
            "市井谁相识，渔樵夜始归。",
            "不须骑马问，恐畏狎鸥飞。"
        ],
        "notes": "",
        "id": "9fbd46e6e97b4ed6241b1b9ebcb6d594"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "送韦侍御奉使江岭诸道催青苗钱",
        "preface": "",
        "paragraphs": [
            "近远从王事，南行处处经。",
            "手持霜简白，心在夏苗青。",
            "回鴈书应报，愁猨夜屡听。",
            "因君使绝域，方物尽来庭。"
        ],
        "notes": "",
        "id": "8dcf782a649ba13470da1dd7c5780da6"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "和程员外春日东郊即事",
        "preface": "",
        "paragraphs": [
            "郎官休浣怜迟日，野老欢娱为有年。",
            "几处折花惊蝶梦，数家留叶待蚕眠。",
            "藤垂宛地萦珠履，泉迸侵堦浸绿钱。",
            "直到闭关朝谒去，莺声不散柳含烟。"
        ],
        "notes": "",
        "id": "1e41f8df7cc429ccf0460150c1c4fcc9"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "裴端公使院赋得隔帘见春雨",
        "preface": "",
        "paragraphs": [
            "细雨未成霖，垂帘但觉阴。",
            "唯看上砌湿，不遣入簷深。",
            "度隟沾霜简，因风润绮琴。",
            "须移户外屦，簷溜夜相侵。"
        ],
        "notes": "",
        "id": "e73ecfba182fd2f67929696f8d5c3f08"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "相里使君第七男生日",
        "preface": "",
        "paragraphs": [
            "取妻生子复生男，独有君家众所谈。",
            "荀氏八龙唯欠一，桓山四凤已过三。",
            "他时干蛊声名著，今日悬弧宴乐酣。",
            "谁道众贤能继体，须知个个出于蓝。"
        ],
        "notes": "",
        "id": "34e60a7155c1e9dd57c6b459786f160e"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "同诸公寻李方直不遇",
        "preface": "",
        "paragraphs": [
            "闻说到扬州，吹箫忆旧游。",
            "人来多不见，莫是上迷楼。"
        ],
        "notes": "",
        "id": "c950c17675d5239da8f7bbc59f059eef"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "婺州留别邓使君",
        "preface": "",
        "paragraphs": [
            "西掖驰名久，东阳出守时。",
            "江山婺女分，风月隐侯诗。",
            "别恨双溪急，留欢五马迟。",
            "回舟映沙屿，未远剩相思。"
        ],
        "notes": "",
        "id": "0fb7aaee43fb6d6b1b9e9de377aef351"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "寄杨侍御",
        "preface": "",
        "paragraphs": [
            "一官何幸得同时，十载无媒独见遗。",
            "今日不论腰下组，请君看取鬓边丝。"
        ],
        "notes": "",
        "id": "7dccc9519ab6f10f9404e2158bcf7af6"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "赋得秤送孟孺卿",
        "preface": "",
        "paragraphs": [
            "愿以金秤锤，因君赠别离。",
            "钩悬新月吐，衡举众星随。",
            "掌握须平执，锱铢必尽知。",
            "由来投分审，莫放弄权移。"
        ],
        "notes": "",
        "id": "3fd54d0c98ecacecad5b656129fab17c"
    },
    {
        "author": "包何",
        "dynasty": "唐",
        "type": "诗",
        "rhythmic": "",
        "title": "长安晓望寄崔补阙",
        "preface": "",
        "paragraphs": [
            "迢递山河拥帝京，参差宫殿接云平。",
            "风吹晓漏经长乐，柳带晴烟出禁城。",
            "天净笙歌临路发，日高车马隔尘行。",
            "自怜久滞诸生列，未得金闺籍姓名。"
        ],
        "notes": "",
        "id": "fb3dbc1307d347330cfaa3c30351295a"
    }
]