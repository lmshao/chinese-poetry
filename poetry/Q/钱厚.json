[
    {
        "author": "钱厚",
        "dynasty": "宋",
        "type": "诗",
        "rhythmic": "",
        "title": "寄钟子充",
        "preface": "",
        "paragraphs": [
            "倦倚吴门思泬寥，怀人清致诗满瓢。",
            "池塘芳草梦初断，风雨落花魂正销。",
            "一百五日寒食节，二十四浦春江潮。",
            "遥知药圃晓经㔉，舍后蘼芜添绿苗。"
        ],
        "notes": "",
        "id": "d4abecff46c6415ca7a21a2ddc80a6d7"
    },
    {
        "author": "钱厚",
        "dynasty": "宋",
        "type": "诗",
        "rhythmic": "",
        "title": "漱石轩  其一",
        "preface": "",
        "paragraphs": [
            "危石参差上霄汉，中涵万壑冰玉清。",
            "与谁流出洗尘滓，遗我一林风雨声。"
        ],
        "notes": "",
        "id": "9781353767a54f4b80c6336bc82afe0b"
    },
    {
        "author": "钱厚",
        "dynasty": "宋",
        "type": "诗",
        "rhythmic": "",
        "title": "漱石轩  其二",
        "preface": "",
        "paragraphs": [
            "石窦鸣泉自招隠，故邀风月到林扃。",
            "我今欲去尚回首，多少人来不肯听。"
        ],
        "notes": "",
        "id": "5900ab9e9f7f1ffa94a65f9b1c690c6b"
    },
    {
        "author": "钱厚",
        "dynasty": "宋",
        "type": "诗",
        "rhythmic": "",
        "title": "梅亭",
        "preface": "",
        "paragraphs": [
            "东风吹雨雨吹花，洗却阴沉放月华。",
            "俗眼总嫌梅太白，嫦娥勾引莫云遮。",
            "云浓更欲催诗句，风急花飞留不住。",
            "使君唤客早评章，趁渠未点苍苔路。",
            "夜阑留月迟春酌，生怕楼头吹画角。",
            "更推银蜡上寒梢，冷艳烧春春未觉。",
            "烛光炯炯花冥冥，花前醉倒唤不醒。",
            "南枝自与北枝语，今夜诗工眼倍清。"
        ],
        "notes": "",
        "id": "b70276da76f925964ec8b5ac080097e8"
    },
    {
        "author": "钱厚",
        "dynasty": "宋",
        "type": "诗",
        "rhythmic": "",
        "title": "登玲珑山赋呈章冠叟俞安伸陈安世",
        "preface": "",
        "paragraphs": [
            "林扉日日为谁开，底用潜驱俗驾回。",
            "路有险夷休跌荡，山无今古只崔嵬。",
            "千章佳木凌云上，万壑清流涌月来。",
            "寄语游人莫遄迈，世间何处不尘埃。"
        ],
        "notes": "",
        "id": "606b84fddbb962ea356d03e4a0375f75"
    },
    {
        "author": "钱厚",
        "dynasty": "宋",
        "type": "诗",
        "rhythmic": "",
        "title": "山亭",
        "preface": "",
        "paragraphs": [
            "又踏君山路，来驱陌上尘。",
            "江仍旧时面，我是去年人。",
            "爱听松声古，休催柳色新。",
            "片云衔落日，梅与月争春。"
        ],
        "notes": "",
        "id": "9ce02bfa66b84afe84d849421ea98d5d"
    },
    {
        "author": "钱厚",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "暮霭不知天远近，闲云休碍月升沉。"
        ],
        "notes": "",
        "id": "4b4850635970a19f22e47c7427e05daa"
    }
]