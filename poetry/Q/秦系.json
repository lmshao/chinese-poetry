[
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "晚秋拾遗朱放访山居",
        "preface": "",
        "paragraphs": [
            "不逐时人后，终年独闭关。",
            "家中贫自乐，石上卧常闲。",
            "坠栗添新味，寒花带老颜。",
            "侍臣当献纳，那得到空山。"
        ],
        "notes": "",
        "id": "ef17c6acdb5bae7fb8186c58f89e31d4"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "题女道士居",
        "preface": "",
        "paragraphs": [
            "不饵住云溪，休丹罢药畦。",
            "杏花虚结子，石髓任成泥。",
            "扫地青牛卧，栽松白鹤栖。",
            "共知仙女丽，莫是阮郎妻。"
        ],
        "notes": "",
        "id": "885714e2c893b42222678a273730f060"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "山中枉张宙员外书期访衡门",
        "preface": "",
        "paragraphs": [
            "常恨相知晚，朝来枉数行。",
            "卧云惊圣代，拂石候仙郎。",
            "时果连枝熟，春醪满瓮香。",
            "贫家仍有趣，山色满湖光。"
        ],
        "notes": "",
        "id": "525f4659e92f48e269ce81ccecde69ae"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "山中赠张正则评事",
        "preface": "",
        "paragraphs": [
            "终年常避喧，师事五千言。",
            "流水闲过院，春风与闭门。",
            "山茶邀上客，桂实落前轩。",
            "莫强教余起，微官不足论。"
        ],
        "notes": "",
        "id": "245f6d10f8d3b507905e43ba48772e8a"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "题镜湖野老所居",
        "preface": "",
        "paragraphs": [
            "湖里寻君去，樵风往返吹。",
            "树喧巢鸟出，路细葑田移。",
            "沤苎成鱼网，枯根是酒巵。",
            "老年唯自适，生事任群儿。"
        ],
        "notes": "",
        "id": "3528faa9b3d1a81dbac7cf5364c6cd92"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "早秋宿崔业居处",
        "preface": "",
        "paragraphs": [
            "从来席不暖，为尔便淹流。",
            "鸡黍今相会，云山昔共游。",
            "上帘宜晚景，卧簟觉新秋。",
            "身事何须问，余心正四愁。"
        ],
        "notes": "",
        "id": "5191ca182225d6089e1fb4dd144651af"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "赠乌程杨苹明府",
        "preface": "",
        "paragraphs": [
            "策杖政成时，清溪弄钓丝。",
            "当年潘子貌，避病沈侯诗。",
            "漉酒迎宾急，看花署字迟。",
            "杨梅今熟未，与我两三枝。"
        ],
        "notes": "",
        "id": "c5965dfbbf896af665604044abbc922e"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "徐侍郎素未相识时携酒命馔兼命诸诗客同访会稽山居",
        "preface": "",
        "paragraphs": [
            "忽道仙翁至，幽人学拜迎。",
            "华簪窥瓮牖，珍味代藜羹。",
            "洗砚鱼仍戏，移樽鸟不惊。",
            "兰亭攀叙却，会此越中营。"
        ],
        "notes": "",
        "id": "f1681796f6c81e0e46b90f2ea1226cf2"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "春日闲居三首 一",
        "preface": "",
        "paragraphs": [
            "一似桃源隐，将令过客迷。",
            "碍冠门柳长，惊梦院莺啼。",
            "浇药泉流细，围碁日影低。",
            "举家无外事，共爱草萋萋。"
        ],
        "notes": "",
        "id": "f8a169aa76310a6f15820e8be6fd5e5a"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "春日闲居三首 二",
        "preface": "",
        "paragraphs": [
            "长谣朝复暝，幽独几人知。",
            "老鹤兼雏弄，丛篁带笋移。",
            "白云将袖拂，青镜出簷窥。",
            "邀取渔家叟，花间把酒巵。"
        ],
        "notes": "",
        "id": "cb68705030c4800ca3a01e736acda8bb"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "春日闲居三首 三",
        "preface": "",
        "paragraphs": [
            "寂寂池亭里，轩窗间绿苔。",
            "游鱼牵荇没，戏鸟踏花摧。",
            "小径僧寻去，高峰鹿下来。",
            "中年曾屡辟，多病复迟回。"
        ],
        "notes": "",
        "id": "7d38ab2809de6e3686e01ebffa347c28"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "题石室山王宁所居",
        "preface": "",
        "paragraphs": [
            "白云知所好，柏叶幸加餐。",
            "石镜妻将照，仙书我借看。",
            "鸟来翻药椀，猿饮怕鱼竿。",
            "借问簷前树，何枝曾挂冠。"
        ],
        "notes": "",
        "id": "de9a8f255a6a49c3c265301bd24268a3"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "送王道士",
        "preface": "",
        "paragraphs": [
            "真人俄整舃，双鹤屡飞翔。",
            "恐入壶中住，须传肘后方。",
            "霓裳云气润，石径术苗香。",
            "一去何时见，仙家日月长。"
        ],
        "notes": "",
        "id": "18fc3c6f6d2a41728a31b70214d9231b"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "将移耶溪旧居留赠严维秘书",
        "preface": "",
        "paragraphs": [
            "鸡犬渔舟里，长谣任兴行。",
            "那邀落日醉，已被远山迎。",
            "书箧将非重，荷衣著甚轻。",
            "谢安无个事，忽起为苍生。"
        ],
        "notes": "",
        "id": "05ee9bc41b4de4af98a26d1990daf825"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "秋日过僧惟则故院",
        "preface": "",
        "paragraphs": [
            "衰草经行处，微灯旧道场。",
            "门人失谭柄，野鸟上禅床。",
            "科斗书空古，栴檀钵自香。",
            "今朝数行泪，却洒约公房。"
        ],
        "notes": "",
        "id": "c84438488221f9a96fbcad219988da72"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "山中奉寄钱起员外兼简苗发员外",
        "preface": "",
        "paragraphs": [
            "空山岁计是胡麻，穷海无梁泛一槎。",
            "稚子唯能觅梨栗，逸妻相共老烟霞。",
            "高吟丽句惊巢鹤，闲闭春风看落花。",
            "借问省中何水部，今人几个属诗家。"
        ],
        "notes": "",
        "id": "a47b44ffd7f6760cb55b933efff12bd3"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "献薛仆射",
        "preface": "",
        "paragraphs": [
            "由来那敢议轻肥，散发行歌自采薇。",
            "逋客未能忘野兴，辟书翻遣脱荷衣。",
            "家中匹妇空相笑，池上群鸥尽欲飞。",
            "更乞大贤容小隐，益看愚谷有光辉。"
        ],
        "notes": "",
        "id": "af2f46b709c7518e0c903962c7140f8f"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "鲍防员外见寻因书情呈赠",
        "preface": "",
        "paragraphs": [
            "少小为儒不自强，如今嬾复见侯王。",
            "览镜已知身渐老，买山将作计偏长。",
            "荒凉鸟兽同三迳，撩乱琴书共一床。",
            "犹有郎官来问疾，时人莫道我佯狂。"
        ],
        "notes": "",
        "id": "7f9774a62ca64aec1d2275886a74ca06"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "寄浙东皇甫中丞",
        "preface": "",
        "paragraphs": [
            "闲闲麋鹿或相随，一两年来鬓欲衰。",
            "琴砚共依春酒瓮，云霞覆著破柴篱。",
            "注书不向时流说，种药空令道者知。",
            "久带纱巾仍藉草，山中那得见朝仪。"
        ],
        "notes": "",
        "id": "94c2fc39f3b9169640cafaba14dbbf2f"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "题章野人山居",
        "preface": "",
        "paragraphs": [
            "带郭茅亭诗兴饶，回看一曲倚危桥。",
            "门前山色能深浅，壁上湖光自动摇。",
            "闲花散落填书帙，戏鸟低飞碍柳条。",
            "向此隐来经几载，如今已是汉家朝。"
        ],
        "notes": "",
        "id": "8720920001b6dc1926d681a95d6f1585"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "山中枉皇甫温大夫见招书",
        "preface": "",
        "paragraphs": [
            "十年木屐步苔痕，石上松间水自喧。",
            "三辟草堂仍被褐，数行书札忽临门。",
            "卧多共息嵇康病，才劣虚同郭隗尊。",
            "亚相已能怜潦倒，山花笑处莫啼猿。"
        ],
        "notes": "",
        "id": "28e937cf7026d17eb322eff43b7b2dc1"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "题茅山李尊师山居",
        "preface": "",
        "paragraphs": [
            "天师百岁少如童，不到山中竟不逢。",
            "洗药每临新瀑水，步虚时上最高峰。",
            "篱间五月留残雪，座右千年荫老松。",
            "此去人寰今远近，回看云壑一重重。"
        ],
        "notes": "",
        "id": "ec8006cb54eb97f53efc6d5e21886d23"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "耶溪书怀寄刘长卿员外",
        "preface": "",
        "paragraphs": [
            "时人多笑乐幽栖，晚起闲行独杖藜。",
            "云色卷舒前后岭，药苗新旧两三畦。",
            "偶逢野果将呼子，屡折荆钗亦为妻。",
            "拟共钓竿长往复，岩陵滩上胜耶溪。"
        ],
        "notes": "",
        "id": "f43fb438bf50880789076dd7c9bfe0e0"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "山中崔大夫有书相问",
        "preface": "",
        "paragraphs": [
            "客在烟霞里，闲闲逐狎鸥。",
            "终年常裸足，连日半蓬头。",
            "带月乘渔艇，迎寒绽鹿裘。",
            "已于人事少，多被挂冠留。",
            "素业堆千卷，清风至一丘。",
            "苍黄倒藜杖，伛偻覩银钩。",
            "迹愧巢由隐，才非管乐俦。",
            "从来自多病，不是傲王侯。"
        ],
        "notes": "",
        "id": "5039851fd20f71516ddb8bed27d81ff1"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "张建封大夫奏系为校书郎因寄此作",
        "preface": "",
        "paragraphs": [
            "久是烟霞客，潭深钓得鱼。",
            "不知芸阁上，遗校几多书。"
        ],
        "notes": "",
        "id": "61a17fd624a995420d3c87177e399c6a"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "会稽山居寄薛播侍郎袁高给事高参舍人",
        "preface": "",
        "paragraphs": [
            "稷卨今为相，明君复是尧。",
            "宁知买臣困，犹负会稽樵。"
        ],
        "notes": "",
        "id": "ce130b10d18e4fa95a35caf9d8df26da"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "闲居览史",
        "preface": "",
        "paragraphs": [
            "长策胸中不复论，荷衣蓝缕闭柴门。",
            "当时汉祖无三杰，争得咸阳与子孙。"
        ],
        "notes": "",
        "id": "e2af54e11f2edaa8f1db144d82c2f37c"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "山中赠耿拾遗𣲗兼两省故人",
        "preface": "",
        "paragraphs": [
            "数片荷衣不蔽身，青山白鸟岂知贫。",
            "如今非是秦时世，更隐桃花亦笑人。"
        ],
        "notes": "",
        "id": "82fa5148774ae79209b42b8828347ffc"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "秋日送僧志幽归山寺",
        "preface": "",
        "paragraphs": [
            "禅室绳床在翠微，松间荷笠一僧归。",
            "磬声寂历宜秋夜，手冷灯前自衲衣。"
        ],
        "notes": "",
        "id": "5b3f1d789c6b9cb0461a55dca880720a"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "题僧明惠房",
        "preface": "",
        "paragraphs": [
            "簷前朝暮雨添花，八十真僧饭一麻。",
            "入定几时将出定，不知巢燕污袈裟。"
        ],
        "notes": "",
        "id": "be8efb7a49b60fb62e729c770fa8081a"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "答泉州薛播使君重阳日赠酒",
        "preface": "",
        "paragraphs": [
            "欲强登高无力也，篱边黄菊为谁开。",
            "共知不是浔阳郡，那得王弘送酒来。"
        ],
        "notes": "",
        "id": "7d74554af51fa11ac1bfd12863317dfb"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "题洪道士山院",
        "preface": "",
        "paragraphs": [
            "霞外主人门不扃，数株桃树药囊青。",
            "闲行池畔随孤鹤，若问多应道姓丁。"
        ],
        "notes": "",
        "id": "cf22236e2222c9afe139a4a9185899aa"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "期王炼师不至",
        "preface": "",
        "paragraphs": [
            "黄精蒸罢洗琼杯，林下从留石上苔。",
            "昨日围棋未终局，多乘白鹤下山来。"
        ],
        "notes": "",
        "id": "35924cc7d3e656cbcd2a7a87671a419e"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "题赠张道士山居",
        "preface": "",
        "paragraphs": [
            "盘石垂萝即是家，回头犹看五枝花。",
            "松间寂寂无烟火，应服朝来一片霞。"
        ],
        "notes": "",
        "id": "535aec2145a4262601bbc512ddbc8cb0"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "山中书怀寄张建封大夫",
        "preface": "",
        "paragraphs": [
            "昨日年催白发新，身如麋鹿不知贫。",
            "时时亦被群儿笑，赖有南山四老人。"
        ],
        "notes": "",
        "id": "68ff9e7b5fd50118ee8e440bbc4bab1e"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "山中赠诸暨丹丘明府",
        "preface": "",
        "paragraphs": [
            "荷衣半破带莓苔，笑向陶潜酒瓮开。",
            "纵醉远须上山去，白云那肯下山来。"
        ],
        "notes": "",
        "id": "3f5793a8b1b74aabf8e2630d3cee093a"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "奉寄昼公",
        "preface": "",
        "paragraphs": [
            "蓑笠双童傍酒船，湖山相引到房前。",
            "团蕉何事教人见，暂借空床守坐禅。"
        ],
        "notes": "",
        "id": "7340748942ab0bf6bc750583ee077d3d"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "宿云门上方",
        "preface": "",
        "paragraphs": [
            "禅室遥看峰顶头，白云东去水长流。",
            "松间傥许幽人住，不更将钱买沃州。"
        ],
        "notes": "",
        "id": "c93e3e1da0ffada2ec6dd774890dff98"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "即事奉呈郎中韦使君",
        "preface": "",
        "paragraphs": [
            "久卧云间已息机，青袍忽著狎鸥飞。",
            "诗兴到来无一事，郡中今有谢玄晖。"
        ],
        "notes": "",
        "id": "6830ec60da2f7e08b384105c1024dd3f"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "晓鸡",
        "preface": "",
        "paragraphs": [
            "黯黯严城罢鼓鼙，数声相续出寒栖。",
            "不嫌惊破纱窗梦，却恐为妖半夜啼。"
        ],
        "notes": "",
        "id": "b58e10c8d07c7072a9f489fb1c79286d"
    },
    {
        "author": "秦系",
        "dynasty": "唐",
        "type": "诗",
        "rhythmic": "",
        "title": "云门山",
        "preface": "",
        "paragraphs": [
            "十年游罢古招提，路入云门峻似梯。",
            "秀气渐分秦望岭，寒身犹入若耶溪。",
            "天开霁色澄千里，稻熟秋香互万畦。",
            "多少灵踪待穷览，却愁回驭日平西。",
            "（见《古今图书集成·山川典》卷一一四《云门山部》）。"
        ],
        "notes": "",
        "id": "ac34504677afad79a605f3959ee1eab4"
    }
]