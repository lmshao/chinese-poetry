[
    {
        "author": "权澈",
        "dynasty": "唐",
        "type": "诗",
        "rhythmic": "",
        "title": "琵琶泓石壁诗刻（按《山西通志》《山右金石记》卷九著录《》，谓「诗七古一首，见《鳯台县志》。」检《全唐诗》无考卷有权澈五言《题沈黎城》一首。此七古《琵琶泓诗》，盖未收。）",
        "preface": "",
        "paragraphs": [
            "咨予白髪年，始佐丹水曲。",
            "夙愿解尘组，幸兹洗烦欲。",
            "琵琶翠泓湛且清，屏风画壁势相迎。",
            "柽柏飕飗杂风雨，龟龙睗睒游虚明。",
            "北行七里有灵迹，潭中圣字看历历。",
            "一符君德应明时，一契吾真誓幽适。",
            "由来此泓□□传，今夕覩之信可怜。",
            "夷犹顿使宦积薄，日暮濯缨心浩然。",
            "（见乾隆四十八年官刊本《鳯台县志》卷十七）（此诗又见胡聘之《山右石刻丛编》卷七，诗题作《琵琶泓作幷序》。",
            "诗前有序，录如次：「予顷尝秉宪，负谴而迁，才散数奇，屡移邦国。",
            "爰初至止，即闻有兹胜，迨今一游，果觏殊绝。",
            "澄湾纳溜，激射成雷，峭壁回景，周流如画，嘉木潜鳞，又不可名也。",
            "北去七里复有石潭焉，潭中有圣字，了了可覩，峰峦相属，宛似屏障。",
            "闲行其中，潜洞幽窟，信为灵异。",
            "予超然有独往之意，而赋是诗。",
            "」诗中有二处稍异。",
            "第六句「相迎」作「相适」，疑误。",
            "第十五句琵琶泓石壁诗刻「宦积」作「宣清」，疑原应作「宦情」。",
            "）（〖1〗《鳯台县志》〖姚学甲等纂修〗卷十九《辑录部》谓：「唐清九壁诗序石刻在琵琶泓，朝议大夫高平郡别驾权澈词，钱塘县尉瑯琊王纾书，天宝五载夏五月二十日。",
            "从末行逆读自序，其秉宪被谴，来佐丹曲，访兹胜游，诗字俱佳。",
            "考天宝五载、元宗丙戌。",
            "权澈名，新旧《唐书》俱不载。",
            "权氏，《宰相世系表》及姓族诸书并无其人，或非天水一族也。",
            "郡人王纾，想以瑯琊地望而系之。",
            "」）。"
        ],
        "notes": "",
        "id": "0f9583aeafb54477811727b63fd6f89f"
    }
]