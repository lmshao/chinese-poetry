[
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题浮玉山居图",
        "preface": "",
        "paragraphs": [
            "瞻彼南山岑，白云何翩翩。",
            "下有幽栖人，啸歌乐徂年。",
            "丛石映清泚，嘉木澹芳妍。",
            "日月无终极，陵谷从变迁。",
            "神襟轶寥廓，兴寄挥五弦。",
            "尘彯一以绝，招隐奚足言。"
        ],
        "notes": "",
        "id": "70f43b95655aeaac6b0f78edf46682b0"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题桃源图",
        "preface": "",
        "paragraphs": [
            "始信桃源隔几秦，后来无复问津人。",
            "武陵不是花开晚，流到人间却暮春。"
        ],
        "notes": "",
        "id": "72277c91bbc958d2d966cb310a3388e1"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题金碧山水卷  其一",
        "preface": "",
        "paragraphs": [
            "目穷千里笔不到，自是余生坐太凡。",
            "一日兴来何可遏，开窗写出碧岩岩。"
        ],
        "notes": "",
        "id": "2aade4dc97d4b1e47c0aa3b8e44b2636"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题金碧山水卷  其二",
        "preface": "",
        "paragraphs": [
            "江南北苑出奇才，千里溪山笔底回。",
            "不管六朝兴废事，一樽且向画图开。"
        ],
        "notes": "",
        "id": "7763dac80db355427d1ac9735dca6cd8"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题金碧山水卷  其三",
        "preface": "",
        "paragraphs": [
            "烟云出没有无间，半在空虚半在山。",
            "我亦闲中消日月，幽林深处听潺湲。"
        ],
        "notes": "",
        "id": "362b4c30a62d5914c97598bf11dcdad8"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题金碧山水卷  其四",
        "preface": "",
        "paragraphs": [
            "胸中得酒出孱颜，木叶森森岁暮残。",
            "落墨不随岚气暝，几重山色几重澜。"
        ],
        "notes": "",
        "id": "bcb8b24f9fd67a2245b4e5d096cce65d"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题洪崖先生像",
        "preface": "",
        "paragraphs": [
            "神驾驭倒景，太虚时总辔。",
            "玄道不可分，直悟天人际。",
            "群从皆成仙，玩世不计年。",
            "何当事神游，许我笑拍肩。"
        ],
        "notes": "",
        "id": "cbbb57a2cd143df09d708c264f7c2904"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题竹林七贤图",
        "preface": "",
        "paragraphs": [
            "昔人好沈酣，人事不复理。",
            "但进杯中物，应世聊尔尔。",
            "悠悠天地间，媮乐本无愧。",
            "诸贤各有心，流俗毋轻议。"
        ],
        "notes": "",
        "id": "0221ee7bac920430b5a3f2ce58d7090f"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题仇书图",
        "preface": "",
        "paragraphs": [
            "两两挟策游康衢，聚戏不异同队鱼。",
            "忽然儿态起争竞，捐弃箧笥仇诗书。"
        ],
        "notes": "",
        "id": "36a4424beaed567cacd86eaa14f305d3"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题复州裂本兰亭",
        "preface": "",
        "paragraphs": [
            "鼠须注砚写流觞，一入书林久复藏。",
            "二十八行经进字，回头不比在尘梁。"
        ],
        "notes": "",
        "id": "a5c034493100d2128a2f578587bfc9f7"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题孤山图",
        "preface": "",
        "paragraphs": [
            "一童一鹤两相随，闲步梅边赋小诗。",
            "疎影暗香真绝句，至今谁复继新辞。"
        ],
        "notes": "",
        "id": "84f3b24d4f13d3b14fe281711bd865cf"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题戏婴图",
        "preface": "",
        "paragraphs": [
            "殿阁森森气自清，不知人世有蓬瀛。",
            "日长无事宫中乐，闲与诸姬伴戏婴。"
        ],
        "notes": "",
        "id": "f1e8d7b40cb49de339addd3a9e02d78b"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题水仙卷",
        "preface": "",
        "paragraphs": [
            "帝子不沈湘，亭亭绝世妆。",
            "晓烟横薄袂，秋濑韵明珰。",
            "洛浦应求友，姚家合让王。",
            "殷勤归水部，雅意在分香。"
        ],
        "notes": "",
        "id": "9fd9f1af412b723a162dca3cbb7a91b5"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其一",
        "preface": "",
        "paragraphs": [
            "弁山之阳冠吴兴，峮嶙巀嶭望不平。",
            "焕然僊宫隠其下，众山所仰青复青。",
            "雪花夜积山如换，乘兴行舟须放缓。",
            "平生不识五老峰，且冩吾乡一竒观。"
        ],
        "notes": "",
        "id": "010cfe2b4d67cc409ad5afb3a110d1a3"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其二",
        "preface": "",
        "paragraphs": [
            "夜来天雨雪，万木同一变。",
            "饥鸦觉余起，观览立须俨。",
            "遥山琼成积，平田玉如碾。",
            "老夫醒眼看，树树何其灿。"
        ],
        "notes": "",
        "id": "71b87ed23968c24133f1e450d3a2a5e6"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其三",
        "preface": "",
        "paragraphs": [
            "城市我所居，遥看弁山雄。",
            "积雪最先见，皓影照诸峰。",
            "我今逺城市，薄逰留此中。",
            "忽焉岁云暮，更觉樽屡空。",
            "开门未然烛，飞花舞廻风。",
            "万木同一缟，四野变其容。",
            "恨无登山屐，幽讨何由穷。"
        ],
        "notes": "",
        "id": "89a78acddc6b8afb64cac8338c179eba"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其四",
        "preface": "",
        "paragraphs": [
            "倚天苍弁独崔嵬，仙阙逰遨愧不才。",
            "揽镜频嗟双鬓改，推窗三见六花开。",
            "山中酒户冲寒去，城里行人踏雪来。",
            "安得时晴风日好，竹林深处且啣杯。"
        ],
        "notes": "",
        "id": "d2394501923c9cf02946d80cc9226e14"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其五",
        "preface": "",
        "paragraphs": [
            "子猷安道何为者，自是相忘意最真。",
            "千载寥寥风雪夜，始知乘兴更无人。"
        ],
        "notes": "",
        "id": "47318bea25401b2800ead86a9c31b8f5"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其六",
        "preface": "",
        "paragraphs": [
            "一冬飞雪又将春，能报年丰不救贫。",
            "我亦曽闻散花手，不知天女意何勤。"
        ],
        "notes": "",
        "id": "24afdd5f64f1e07a2c545a120c2862fd"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其七",
        "preface": "",
        "paragraphs": [
            "眼前触物动成氷，冻笔频枯字不成。",
            "独坐火炉煨酒吃，细听扑簌打窗声。"
        ],
        "notes": "",
        "id": "2cd75deaf102a0afc62517d2bfea806a"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其八",
        "preface": "",
        "paragraphs": [
            "阶簷积雪动经旬，犹自霏霏夜向晨。",
            "四望莫分天地色，一时遮尽海山尘。",
            "舞风不住缘何事，见日还销亦快人。",
            "独欠故交来叩户，洛中髙卧是前身。"
        ],
        "notes": "",
        "id": "ba8b1b0061892a16792a0153dea10520"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其九",
        "preface": "",
        "paragraphs": [
            "乱山积雪欝崔嵬，对景惭无倡和才。",
            "晴日旧曾梅下饮，好懐今为竹林开。",
            "仙人千劫能居此，俗客三生始一来。",
            "未许扁舟落吾手，明朝相约共传杯。"
        ],
        "notes": "",
        "id": "3f30bfed3fa2ea3fe890ecdc192c57dd"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题山居图卷",
        "preface": "",
        "paragraphs": [
            "山居惟爱静，白日掩柴门。",
            "寡合人多忌，无求道自尊。",
            "鷃鹏俱有意，兰艾不同根。",
            "安得蒙庄叟，相逢与细论。"
        ],
        "notes": "",
        "id": "68355483aa41e7f4d891683025213429"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "五君咏 阮籍",
        "preface": "",
        "paragraphs": [
            "阮公虽沦迹，识密鉴亦洞。",
            "沉醉似埋照，寓辞类托讽。",
            "长啸若怀人，越礼自惊众。",
            "物故不可论，途穷能无恸。"
        ],
        "notes": "",
        "id": "57c363168d8b07010a65a029a91e6fff"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "五君咏 嵇康",
        "preface": "",
        "paragraphs": [
            "中散不偶世，本自餐霞人。",
            "形解验黙仙，吐论知凝神。",
            "立俗迕流议，寻山洽隐沦。",
            "鸾翮有时锵，龙性谁能驯。"
        ],
        "notes": "",
        "id": "3d5ab441c546f8b6d0798ae9e44fdcbf"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "五君咏 刘伶",
        "preface": "",
        "paragraphs": [
            "刘公善闭关，怀情灭闻见。",
            "鼓钟不足欢，容色岂能眩。",
            "韬精日沉饮，谁知非荒宴。",
            "颂酒虽短章，深衷自此见。"
        ],
        "notes": "",
        "id": "8d87ddc57897fd8b3fcc8445d61f8eef"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "五君咏 阮咸",
        "preface": "",
        "paragraphs": [
            "仲容青云器，实禀生民秀。",
            "达音何用深，识微在金奏。",
            "郭奕巳心醉，山公非虚觏。",
            "屡荐不入官，一麾乃出守。"
        ],
        "notes": "",
        "id": "b6bbc250e0001965ad119418a8bd810d"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "五君咏 向秀",
        "preface": "",
        "paragraphs": [
            "向秀甘淡薄，深心托毫素。",
            "探道好渊玄，观书鄙章句。",
            "交吕既鸿轩，攀嵇亦鳯举。",
            "流连河里游，恻怆山阳赋。"
        ],
        "notes": "",
        "id": "de761f253306a508d9d905d29d07e773"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题唐三学士图",
        "preface": "",
        "paragraphs": [
            "唐三学士粲三英，挺挺人才艺术精。",
            "无事围棋春昼永，至今画笔尚传名。"
        ],
        "notes": "",
        "id": "cd8045c979e8f5281ecbe1be1ebe0330"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题观梅图",
        "preface": "",
        "paragraphs": [
            "不见西湖处士星，俨然风月为谁明。",
            "当时寂寞孤山下，两句诗成万古名。"
        ],
        "notes": "",
        "id": "833f507066fd646ae11660cbebdcc60c"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题秋江待渡图",
        "preface": "",
        "paragraphs": [
            "山色空蒙翠欲流，长江清澈一天秋。",
            "茅茨落日寒烟外，久立行人待渡舟。"
        ],
        "notes": "",
        "id": "ffbeacdaa036844c4ef5b77e309fd502"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题韩左军马图",
        "preface": "",
        "paragraphs": [
            "韩公胸次有神奇，写得天闲八尺驹。",
            "曾为岐王天上赐，不随即护雨中驱。",
            "霜蹄奋迅追飞电，凤首昂藏似渴乌。",
            "春草青青华山曲，三边今日已无虞。"
        ],
        "notes": "",
        "id": "52c36b0073e821497efea73c11f1aff8"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题秋茄图",
        "preface": "",
        "paragraphs": [
            "忆昔毗山爱写生，瓜茄任我笔纵横。",
            "自怜老去翻成拙，学圃今犹学不成。"
        ],
        "notes": "",
        "id": "6a66dd9d3f2e6702792a1b6b9b83c6ba"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题石勒问道图",
        "preface": "",
        "paragraphs": [
            "磊落为人天下奇，来参佛法始知机。",
            "一言能悟圆通理，却笑刘聪事事非。"
        ],
        "notes": "",
        "id": "62885cd5cddfeaad42f84e61e015898b"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题杨妃上马图",
        "preface": "",
        "paragraphs": [
            "唐室开元致太平，年年十月幸华清。",
            "当时马上多娇态，不相驱驰蜀道行。"
        ],
        "notes": "",
        "id": "fb92647b237b69925abde9a6e9bf0d9a"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "中秋月",
        "preface": "",
        "paragraphs": [
            "皎皎无边白玉盘，年年此夕带愁看。",
            "松枝积翠欺人老，桂影浮香入鬓寒。",
            "常记醉来多谬误，又逢秋至辄悲酸。",
            "疎桐清露中庭下，泪洒西风为一弹。"
        ],
        "notes": "",
        "id": "6df353f458202211994a5ad96100b990"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "天台杂书",
        "preface": "",
        "paragraphs": [
            "灵境无人桃自花，东风吹散赤城霞。",
            "山容对我横天末，柳色将春到水涯。",
            "王粲忆秦空有恨，杜陵入蜀更无家。",
            "干戈满眼何年定，回雁悠悠白日斜。"
        ],
        "notes": "",
        "id": "5e4168367c9765a758602e1de4fc7b0f"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "夜宿南山僧寺",
        "preface": "",
        "paragraphs": [
            "高楼一日赏新晴，白羽停挥倚绣楹。",
            "尘世可怜人易老，海门还见月长生。",
            "蓬瀛缥缈南山小，殿阁森罗北斗横。",
            "今古登临尽如此，不须游子独含情。"
        ],
        "notes": "",
        "id": "7ff3ec9f4f28140e69508dbe6f30a60f"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题归去来图",
        "preface": "",
        "paragraphs": [
            "衡门植五柳，东篱采丛菊。",
            "长啸有余清，无奈酒不足。",
            "当世宜沈酣，作色召侮辱。",
            "乘兴赋归欤，千载一辞独。"
        ],
        "notes": "",
        "id": "7bfdf6e118add42e678968ca9ab001d6"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "春暮",
        "preface": "",
        "paragraphs": [
            "晴日溪光动草堂，两峰浮翠瞰沧浪。",
            "独挥羽扇成何事，更叹芒鞋为底忙。",
            "一水澄清鱼避影，万红狼藉蜨分香。",
            "东风自是无情物，白日杨花莫漫狂。"
        ],
        "notes": "",
        "id": "5189dbe8a6937546a662c5cba7404b76"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题友人判太平归来诗卷",
        "preface": "",
        "paragraphs": [
            "宫锦翩翩五色麟，如君端合侍枫宸。",
            "山中老去陶弘景，湖曲归来贺季真。",
            "上界神仙足官府，此身城郭旧人民。",
            "还乡我结同盟社，只看桃花莫问春。"
        ],
        "notes": "",
        "id": "41a474daf85b92f79aaf7496ffbf59cc"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "春日即事",
        "preface": "",
        "paragraphs": [
            "十日春风暄且妍，溪头花柳竞相鲜。",
            "美人遥隔山川外，社雨忽来尊俎前。",
            "白发青春犹故我，夕阳幽草自新阡。",
            "五陵公子莫相笑，曾散黄金乐少年。"
        ],
        "notes": "",
        "id": "d721895df3b20f8c76efd32f960bdcdc"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "杂诗  其一",
        "preface": "",
        "paragraphs": [
            "地僻秋深戎马闲，一尊随处且开颜。",
            "谁思铜雀埋黄土，但忆金人出汉关。",
            "六合茫茫天共远，五湖杳杳雁飞还。",
            "中年陶写无丝竹，王谢风流莫强攀。"
        ],
        "notes": "",
        "id": "a142d1455a3f7b054c4dab8c39e5a3cf"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "杂诗  其二",
        "preface": "",
        "paragraphs": [
            "青春跃马两山间，溪柳岩花动客颜。",
            "日落孤城金铎振，草深荒冢石人闲。",
            "庾郎赋就元无味，阮籍途穷且未还。",
            "江左风流半摧谢，白头犹自绕乡关。"
        ],
        "notes": "",
        "id": "7fabf474954f2b26192b17cd5cff79bd"
    }
]