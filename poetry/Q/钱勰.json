[
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "走笔代书寄岊仲七弟",
        "preface": "",
        "paragraphs": [
            "东方千骑拥朱轮，衣锦归逢故国春。",
            "莫向西湖恋风月，鸰原知有望归人。"
        ],
        "notes": "",
        "id": "10decae368223bbd9a2af529fb5b2432"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "次秦少游春日偶题韵二首  其一",
        "preface": "",
        "paragraphs": [
            "藏室委蛇咏素丝，春风初动万年枝。",
            "如何愁叹无行路，却似袁安卧雪时。"
        ],
        "notes": "",
        "id": "700ba47c7fd775395cad96c13c09e39e"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "次秦少游春日偶题韵二首  其二",
        "preface": "",
        "paragraphs": [
            "春雪唯添鉴里丝，慵将泪眼看花枝。",
            "𨃟跻伏枕呻吟日，枉过还家一笑时。"
        ],
        "notes": "",
        "id": "df40b10ecbb3e1c090c495b32b8a2916"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "又二十八字辄送来米二石",
        "preface": "",
        "paragraphs": [
            "儒馆优贤盖取颐，校雠犹自困朝饥。",
            "西邻余禄无多子，稀薄才堪作淖糜。"
        ],
        "notes": "",
        "id": "162cc22e4619883c19802a6cfd020b87"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "再答二十八字",
        "preface": "",
        "paragraphs": [
            "春雪严凝暖未回，围炉犹拥已燃灰。",
            "明朝知是长斋毕，准拟冲泥踏水来。"
        ],
        "notes": "",
        "id": "2cf277e4896c12049bf83b6c45f3546b"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "出省马上有怀蒋颖叔二首  其一",
        "preface": "",
        "paragraphs": [
            "春雪京城一尺泥，并鞍还忆蒋征西。",
            "碧幢红旆出关去，一路东风送马蹄。"
        ],
        "notes": "",
        "id": "3fd80b14a8e6855a49742848f79f2ca5"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "出省马上有怀蒋颖叔二首  其二",
        "preface": "",
        "paragraphs": [
            "不论埃壒与涂泥，封印还家日已西。",
            "岂比元戎碧油下，貔貅绕帐马千蹄。"
        ],
        "notes": "",
        "id": "9b943fa8574cccd2a2a4d84de95cf72c"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "睦州秀亭",
        "preface": "",
        "paragraphs": [
            "秀色四时好，探春来此亭。",
            "花初拥槛发，山晚与云青。",
            "得鲙严陵濑，评泉陆羽经。",
            "欢余不尽醉，鼓角限重扃。"
        ],
        "notes": "",
        "id": "7a939a1e262ca49b578dab3f7d94cae2"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "甘棠楼",
        "preface": "",
        "paragraphs": [
            "楼曲开三面，山重合四围。",
            "溪冲朝霭出，帆并夕阳飞。",
            "芳杜供春望，晴云渡袷衣。",
            "樊川犹未识，清兴莫忘归。"
        ],
        "notes": "",
        "id": "459b912d16b653d97bf2b0741371af98"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "高峰寺",
        "preface": "",
        "paragraphs": [
            "苒苒郡城东，穿云入几重。",
            "已穷难上路，才到最高峰。",
            "竹老龙孙瘦，泉甘马酒浓。",
            "何当来潄石，安稳饱疏慵。"
        ],
        "notes": "",
        "id": "d45a9b6959375def1a2a4852acce1e9e"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "东馆楼",
        "preface": "",
        "paragraphs": [
            "帘影隔朝暾，云低昼尚昏。",
            "山形分歙翠，溪色到江浑。",
            "日尽天垂幕，歌余酒满尊。",
            "栏干不堪倚，归思断乡魂。"
        ],
        "notes": "",
        "id": "67cf18b6143c3467cec1b5d064e13a5a"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "玉泉庵",
        "preface": "",
        "paragraphs": [
            "遥派落天潢，分崖射璧光。",
            "山从千古润，江得一源长。",
            "风雨无时作，珠玑满谷量。",
            "淄渑欲谁辨，愿借易牙尝。"
        ],
        "notes": "",
        "id": "6e0299a70f9db9816295d34d38314665"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "分韵奉送中济侍郎出帅环庆得启字",
        "preface": "",
        "paragraphs": [
            "除戎问边锁，谋帅系国体。",
            "遴简出丝缗，光华建旌棨。",
            "威谋重兼济，垢玩当一洗。",
            "游刃无全牛，岂复论肯綮。",
            "勇猛不为边，九伐秉周礼。",
            "行期凯歌还，宸廷聊聚米。",
            "游从惜暌离，合醵置甘醴。",
            "灵囿鬰敷腴，天潢湛清泚。",
            "偕赋踵前修，银钩閟方底。",
            "从予轻若飞，吾方惭七启。"
        ],
        "notes": "",
        "id": "e6a8d9299218118502f6b5b22037e62a"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "赴越书呈杭州熊侍郎",
        "preface": "",
        "paragraphs": [
            "鉴湖清泚对胥山，两地相望一水间。",
            "共佩天涯太守印，犹联丹陛侍臣班。",
            "君方白傅才何愧，我比微之思苦悭。",
            "莫把旧诗犹见诧，繁雄未必胜清闲。"
        ],
        "notes": "",
        "id": "7a5d44605fbf72f674ccb279603fa8ab"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "题万年妙莲阁",
        "preface": "",
        "paragraphs": [
            "应真飞锡霭灵踪，智者遗杉尚灌丛。",
            "宝构迥临清鉴上，妙莲高擢污泥中。",
            "甚深秘藏资谈席，最上真乘振祖风。",
            "嗟我拘挛犹未历，坐驰神爽愧兴公。"
        ],
        "notes": "",
        "id": "8677c8fa4a85ed6fff3369bdd84c6449"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "与辩才东坡道潜倡和诗",
        "preface": "",
        "paragraphs": [
            "幻泡昧空色，真梦迷黄邱。",
            "宦学类狂走，尔来三十秋。",
            "齿髪非他时，岁月不我留。",
            "古刹插乱石，蛰龙蟠霞湫。",
            "天人大导师，驻锡今白头。",
            "安住善护念，晚节非沉浮。",
            "昔尝同出处，未用相劣优。",
            "权寔分二乘，股肱均九流。",
            "今知搅搅者，讵得逍遥游。",
            "从兹许礼足，尚可治幽忧。"
        ],
        "notes": "",
        "id": "1bf973886067d966aa04e13c84e8ba01"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "咏辩才大师",
        "preface": "",
        "paragraphs": [
            "辩才天人师，一意演说法。",
            "犹如一雨倾，药草皆萌达。",
            "瓮盎及湖海，各观天一月。",
            "以是度众生，报身随数灭。",
            "旧龛留香灯，想像瞻华髪。",
            "应供无时穷，龙渊莫之竭。"
        ],
        "notes": "",
        "id": "adf8cce9cfabe837f81a3e56981ec954"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "和阁老舍人曝书会",
        "preface": "",
        "paragraphs": [
            "天禄图书府，芸签岁曝频。",
            "繙经穷藏室，赐会集儒绅。",
            "顾陆高标好，钟王妙入神。",
            "司无椠俗吏，来预石渠宾。"
        ],
        "notes": "",
        "id": "231d17ee66dfa3f2d88e70c4f720a3b3"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "送奉使钤辖高侯之任成都",
        "preface": "",
        "paragraphs": [
            "烈士由来不徇名，西南万里不留行。",
            "熊罴训整屯千计，尊俎雍容镇百城。",
            "阃外使华新报聘，山西家法旧论兵。",
            "封侯富贵须由命，请访沈冥卖卜生。"
        ],
        "notes": "",
        "id": "5dc05e3acc8c98df1c2c7a39af1257cd"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "谢子瞻内翰浙西开府",
        "preface": "",
        "paragraphs": [
            "隽庭鸳鹭集珍丛，病翮摧颓下九门。",
            "罪戾我惭非昼锦，回翔公亦暂朱轮。",
            "龚黄政化知应尔，夔契谋谟想自存。"
        ],
        "notes": "",
        "id": "8a122ca394d0609f0f0ac0395758b2ba"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "成都",
        "preface": "",
        "paragraphs": [
            "武侯千载有余灵，盘石刀痕尚未平。",
            "巴妇自饶丹穴富，汉庭还负碧砮征。",
            "雨经蜀市应和酒，琴到临卭别寄情。",
            "知有忠臣能叱驭，不论云栈更峥嵘。"
        ],
        "notes": "",
        "id": "e45a4d614ceec950c746f33dca1bc9a5"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "题齐山寺壁",
        "preface": "",
        "paragraphs": [
            "来逢采石连江雪，坐见齐山拂槛梅。",
            "惆怅佳人隔烟水，碧云空谷未归来。"
        ],
        "notes": "",
        "id": "b3496f2ea4192165fd7a20a52a34149e"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "一来亦甘草，无使君子疑。"
        ],
        "notes": "",
        "id": "3dce95f8abaae8b9cac3536a11af4b06"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "敢云霹雳手，且免鹘鹭蹄。"
        ],
        "notes": "",
        "id": "851aef155c0c667927654f4cf2e42634"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "梦泽盘山长卿赋，朱栏流水牧之诗。"
        ],
        "notes": "",
        "id": "5dbda68ff5349b4a510950d8dc222185"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "衰迟犹许望光尘。"
        ],
        "notes": "",
        "id": "24a6fd685c64ee0b9076780255359935"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "句  其五",
        "preface": "",
        "paragraphs": [
            "碧玉簪长生洞府，黄金杯重压银台。"
        ],
        "notes": "",
        "id": "ed048d3dc84a1225f98f02bd861a204c"
    },
    {
        "author": "钱勰",
        "dynasty": "宋",
        "type": "诗",
        "rhythmic": "",
        "title": "句  其六",
        "preface": "",
        "paragraphs": [
            "列圣公规修盛典，万方和气助升烟。"
        ],
        "notes": "",
        "id": "d57cf931d8370aebb06fdd4e4627ff8b"
    }
]