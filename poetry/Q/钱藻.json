[
    {
        "author": "钱藻",
        "dynasty": "宋",
        "type": "诗",
        "rhythmic": "",
        "title": "送程给事知越州",
        "preface": "",
        "paragraphs": [
            "越水浸天云脚乱，越山洗露秋骨巉。",
            "山重水远地万顷，居者暇裕无毁谗。",
            "朝家左顾倚藩扞，提兵开府为立监。",
            "得吾耆老自青琐，命书临遣芝泥缄。",
            "公以文章政事豪，骥跃天衢𤜣羁衔。",
            "七闽南海劫大利，伟望压俗山之岩。",
            "欲公锦衣耀闾里，绶章灿烂拖虹縿。",
            "神武方兹五兵戢，高躔夜半隳祅搀。",
            "劭农决讼更何事，宁有纤蠹烦荑摲。",
            "黄堂歌酒醉宾从，独持大体钩最凡。",
            "姓名定入神仙籍，蓬莱上下鸾鹤骖。",
            "何当东去一解榻，归心千里追飞帆。"
        ],
        "notes": "",
        "id": "9c33ea97f3a7491cd5aa4eb0185d6264"
    },
    {
        "author": "钱藻",
        "dynasty": "宋",
        "type": "诗",
        "rhythmic": "",
        "title": "天平山白云泉",
        "preface": "",
        "paragraphs": [
            "白云岩静最深隈，泉溜泓溶石窦开。",
            "宿雾不生澄晓月，残风轻漾蛰寒雷。",
            "源从天汉星边落，流自鼇峰海上回。",
            "莫谓无心事奔注，曾随霖雨下山来。"
        ],
        "notes": "",
        "id": "95d2e8b5c6806614896e33a5cbfd50ba"
    },
    {
        "author": "钱藻",
        "dynasty": "宋",
        "type": "诗",
        "rhythmic": "",
        "title": "静照堂",
        "preface": "",
        "paragraphs": [
            "去年秀水拍桥深，闻说幽堂绿可临。",
            "自愧尘埃逢泽上，空思潇洒太湖阴。",
            "经台罢讲吹红烬，斋钵留生下翠禽。",
            "应是禅机终息处，不须此外觅双林。"
        ],
        "notes": "",
        "id": "5d79279d4d014e8af14cfb91d2fc2440"
    }
]