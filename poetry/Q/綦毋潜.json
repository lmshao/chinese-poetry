[
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "冬夜寓居寄储太祝",
        "preface": "",
        "paragraphs": [
            "自为洛阳客，夫子吾知音。",
            "尽义能下士，时人无此心。",
            "奈何离居夜，巢鸟悲空林。",
            "愁坐至月上，复闻南邻砧。"
        ],
        "notes": "",
        "id": "1648df097304323bbcdc266e7841dec8"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "春泛若耶溪",
        "preface": "",
        "paragraphs": [
            "幽意无断绝，此去随所偶。",
            "晚风吹行舟，花路入溪口。",
            "际夜转西壑，隔山望南斗。",
            "潭烟飞溶溶，林月低向后。",
            "生事且弥漫，愿为持竿叟。"
        ],
        "notes": "",
        "id": "8cbd03f6064fcbc88c12d60bde20460a"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "题鹤林寺",
        "preface": "",
        "paragraphs": [
            "道林隐形胜，向背临层霄。",
            "松覆山殿[冷]，花藏谿路遥。",
            "珊珊宝幡挂，焰焰明灯烧。",
            "迟日半空谷，春风连上潮。",
            "少凭水木兴，暂令身心调。",
            "愿谢携手客，兹山禅诵饶。"
        ],
        "notes": "",
        "id": "bbbde1b29012e5f37db1dc0f38a0b912"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "题栖霞寺",
        "preface": "",
        "paragraphs": [
            "南山势回合，灵境依此住。",
            "殿转云崖阴，僧探石泉度。",
            "龙蛇争翕习，神鬼皆密护。",
            "万壑奔道场，群峰向双树。",
            "天花飞不著，水月白成路。",
            "今日观身我，归心复何处。"
        ],
        "notes": "",
        "id": "3e341fdf715e758fb8fa153d65444426"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "送储十二还庄城",
        "preface": "",
        "paragraphs": [
            "西坂何缭绕，青林问子家。",
            "天寒噪野雀，日晚度城鸦。",
            "寂历道傍树，曈昽原上霞。",
            "兹情不可说，长恨隐沦赊。"
        ],
        "notes": "",
        "id": "ecd2e3e40d3edf9d2d2493ce1d27be4b"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "送章彝下第",
        "preface": "",
        "paragraphs": [
            "长安渭桥路，行客别时心。",
            "献赋温泉毕，无媒魏阙深。",
            "黄莺啼就马，白日暗归林。",
            "三十名未立，君还惜寸阴。"
        ],
        "notes": "",
        "id": "d1a1c3fb219d6f6aae2e7a36a536ae4e"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "送崔员外黔中监选",
        "preface": "",
        "paragraphs": [
            "持衡出帝畿，星指夜郎飞。",
            "神女云迎马，荆门雨湿衣。",
            "听猿收泪罢，系鴈待书稀。",
            "蛮貊虽殊俗，知君肝胆微。"
        ],
        "notes": "",
        "id": "ee06fe0a4c5b8c0ce4927bb4e98b2021"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "送贾恒明府兼寄温张二司户",
        "preface": "",
        "paragraphs": [
            "越客新安别，秦人旧国情。",
            "舟乘晚风便，月带上潮平。",
            "花路西施石，云峰句践城。",
            "明州报两掾，相忆二毛生。"
        ],
        "notes": "",
        "id": "8b720fbc8659c71860cf92481be3bea8"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "送宋秀才",
        "preface": "",
        "paragraphs": [
            "冠古积荣盛，当时数戟门。",
            "旧交丞相子，继世五侯孙。",
            "长劒倚天外，短书盈万言。",
            "秋风一送别，江上黯消魂。"
        ],
        "notes": "",
        "id": "30452d63ca371f0407bad5dfa48ac94d"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "送平判官入秦",
        "preface": "",
        "paragraphs": [
            "谪远自安命，三年已忘归。",
            "同声愿执手，驿骑到门扉。",
            "云是帝乡去，军书谒紫微。",
            "曾为金马客，向日泪沾衣。"
        ],
        "notes": "",
        "id": "ed110b42dff634416f68eb3e0b425dd8"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "送郑务拜伯父",
        "preface": "",
        "paragraphs": [
            "名公作逐臣，驱马拂行尘。",
            "旧国问郧子，劳歌过郢人。",
            "一川花送客，二月柳宜春。",
            "奉料竹林兴，宽怀此别晨。"
        ],
        "notes": "",
        "id": "87680309c54591bb51b765487a588836"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "题招隐寺绚公房",
        "preface": "",
        "paragraphs": [
            "开士度人久，空岩花雾深。",
            "徒知燕坐处，不见有为心。",
            "兰若门对壑，田家路隔林。",
            "还言证法性，归去比黄金。"
        ],
        "notes": "",
        "id": "80267de1a58bed0c727faaa1fd2588c1"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "宿太平观",
        "preface": "",
        "paragraphs": [
            "夕到玉京寝，窅冥云汉低。",
            "魂交仙室蝶，曙听羽人鸡。",
            "滴沥花上露，清泠松下谿。",
            "明当访真隐，挥手入无倪。"
        ],
        "notes": "",
        "id": "24ed2896c80c0a822a4d28c1e6f0223e"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "题灵隐寺山顶禅院",
        "preface": "",
        "paragraphs": [
            "招提此山顶，下界不相闻。",
            "塔影挂清汉，钟声和白云。",
            "观空静室掩，行道众香焚。",
            "且驻西来驾，人天日未曛。"
        ],
        "notes": "",
        "id": "aa7c1237821210f8920b93c71d7486e3"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "若耶溪逢孔九",
        "preface": "",
        "paragraphs": [
            "相逢此溪曲，胜托在烟霞。",
            "潭影竹间动，岩阴簷外斜。",
            "人言上皇代，犬吠武陵家。",
            "借问淹留日，春风满若耶。"
        ],
        "notes": "",
        "id": "6945c148436394c61183ab17f1e86184"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "宿龙兴寺",
        "preface": "",
        "paragraphs": [
            "香刹夜忘归，松青古殿扉。",
            "灯明方丈室，珠系比丘衣。",
            "白日传心静，青莲喻法微。",
            "天花落不尽，处处鸟衔飞。"
        ],
        "notes": "",
        "id": "457968ce8d88d962c87cc0c48ca57a97"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "题沈东美员外山池",
        "preface": "",
        "paragraphs": [
            "仙郎偏好道，凿沼象瀛洲。",
            "鱼乐随情性，船行任去留。",
            "秦人辨鸡犬，尧日识巢由。",
            "归客衡门外，仍怜返景幽。"
        ],
        "notes": "",
        "id": "435ed03fd62888a805e63bfbf49ddd5e"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "茅山洞口",
        "preface": "",
        "paragraphs": [
            "华阳仙洞口，半岭拂云看。",
            "窈窕穿苔壁，差池对石坛。",
            "方随地脉转，稍觉水晶寒。",
            "未果变金骨，归来兹路难。"
        ],
        "notes": "",
        "id": "6cd53379c3ac1e8e2b41d43fdc62e62d"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "过方尊师院",
        "preface": "",
        "paragraphs": [
            "羽客北山寻，草堂松径深。",
            "养神宗示法，得道不知心。",
            "洞户逢双履，寥天有一琴。",
            "更登玄圃上，仍种杏成林。"
        ],
        "notes": "",
        "id": "e5f13d2b8e1728e8379231c83ad134a1"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "经陆补阙隐居",
        "preface": "",
        "paragraphs": [
            "不敢要君征亦起，致君全得似唐虞。",
            "谠言昨叹离天听，新象今闻入县图。",
            "琴锁坏窗风自响，鹤归乔木隐难呼。",
            "学书弟子何人在，点检犹存谏草无。"
        ],
        "notes": "",
        "id": "a802b3e63fcf6991567fb4cbe28aaa34"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "登天竺寺",
        "preface": "",
        "paragraphs": [
            "郡有化城最，西穷叠嶂深。",
            "松门当涧口，石路在峰心。",
            "幽见夕阳霁，高逢暮雨阴。",
            "佛身瞻绀发，宝地践黄金。",
            "云向竹谿尽，月从花洞临。",
            "因物成真悟，遗世在兹岑。"
        ],
        "notes": "",
        "id": "0a9598edc35a23e0237a870702217da1"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "满公房",
        "preface": "",
        "paragraphs": [
            "世界莲花藏，行人香火缘。",
            "灯王照不尽，中夜寂相传。"
        ],
        "notes": "",
        "id": "a32078e8394eb0af9540afdf655f7be8"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "过融上人兰若",
        "preface": "",
        "paragraphs": [
            "山头禅室挂僧衣，窗外无人溪鸟飞。",
            "黄昏半在下山路，却听钟声连翠微。"
        ],
        "notes": "",
        "id": "ad02ffde44744fa8b8e193950188c12c"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "早发上东门",
        "preface": "",
        "paragraphs": [
            "十五能行西入秦，三十无家作路人。",
            "时命不将明主合，布衣空染洛阳尘。"
        ],
        "notes": "",
        "id": "1f2fd9caa0664405d6e1e9dcc9ee4247"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "祇园寺",
        "preface": "",
        "paragraphs": [
            "宝坊求往迹，神理驻沿洄。",
            "鴈塔酬前愿，王身更后来。",
            "加持将暝合，朗悟豁然开。",
            "两世分明见，余生复几哉。"
        ],
        "notes": "",
        "id": "8907128913fa7390b8dac6cf6101ad6b"
    },
    {
        "author": "綦毋潜",
        "dynasty": "唐",
        "type": "诗",
        "rhythmic": "",
        "title": "送集贤学士伊阙史少府放归江东觐省",
        "preface": "",
        "paragraphs": [
            "墨客钟张侣，材高吴越珍。",
            "千门来谒帝，驷马去荣亲。",
            "吏邑沿清洛，乡山指白苹。",
            "归期应不远，当及未央春。"
        ],
        "notes": "",
        "id": "fe53c07ee59ab351edd4d245fa729e84"
    }
]