[
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "次韵德升尚书永庆阁后观梅之作",
        "preface": "",
        "paragraphs": [
            "托根层石下，閟艶重檐阴。",
            "爱日少回照，淑气潜相寻。",
            "入牖暗香上，俯栏重蘤深。",
            "孤绝逈多态，繁秾徒满林。",
            "怪君独吟赏，却酒不为斟。",
            "应曾共花约，遂拟合朋簪。",
            "雪意殊未已，寒英虞见侵。",
            "闻花正芬馥，相向一披襟。"
        ],
        "notes": "",
        "id": "2c904b4a8697dddf2b4eaea588c54204"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "次韵国佐侍郎即事",
        "preface": "",
        "paragraphs": [
            "雪霁春未和，寒云惨多阴。",
            "同乡有期约，学海慵沿寻。",
            "吾衰今得友，晚交契则深。",
            "岁寒见松柏，茂悦依同林。",
            "倚市人所贱，在山泉可斟。",
            "蟠桃着实迟，劝我简蒿簪。",
            "吟窗拥翠娥，分定那得侵。",
            "愧笑领君意，取酒问胸襟。"
        ],
        "notes": "",
        "id": "45b391fc3691651febd081b07f37ca3d"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "次韵国佐二诗  其一",
        "preface": "",
        "paragraphs": [
            "覊旅念乡县，衰迟惊岁阴。",
            "交朋慰幽独，诗酒相追寻。",
            "求盟敌难弭，助顺天意深。",
            "边书息障候，喜气到山林。",
            "联裾得良会，举白毋缓斟。",
            "话旧諠笑语，拚醉欹冠簪。",
            "梁尘歌响堕，玉颊酒红侵。",
            "殷勤捧杯意，不惜污罗襟。"
        ],
        "notes": "",
        "id": "73a7ac561575f617d72643d4dd93b727"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "次韵国佐二诗  其二",
        "preface": "",
        "paragraphs": [
            "官闲一何幸，安坐阅光阴。",
            "世事来无端，循环那可寻。",
            "名髙毁易至，官达忧常深。",
            "岂敢慕华屋，且愿依中林。",
            "主人真好客，置酒每共斟。",
            "里仁知有托，计决拟投簪。",
            "乐饮不泰至，归夜从深侵。",
            "梅英苦留恋，著人香满襟。"
        ],
        "notes": "",
        "id": "e325121e9c5791ef64ee5eee06289fd3"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "再赋一首趁韵信笔初无定意也",
        "preface": "",
        "paragraphs": [
            "妍词少劲气，直表无曲阴。",
            "劝百岂救一，枉尺焉取寻。",
            "世路务争险，人情难测深。",
            "渔樵各有侣，英俊自成林。",
            "药苦病所利，酒多狂莫斟。",
            "珠投防按剑，玉折戒磨簪。",
            "愿持松柏操，甘受雪霰侵。",
            "途穷但回步，何用涕沾襟。"
        ],
        "notes": "",
        "id": "eb2941588c4730ed518d23c7f055f305"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "再次前韵",
        "preface": "",
        "paragraphs": [
            "笙簧乐富贵，等是老墙阴。",
            "汲汲不知止，悠悠何处寻。",
            "所嗟天赋薄，未报国恩深。",
            "一梦游帝阙，九年辞禁林。",
            "官廪尚可饱，村醪时自斟。",
            "不嫌泥土足，懒拂尘埃簪。",
            "穷巷春雪霁，寒檐朝日侵。",
            "意行何所适，还欲访同襟。"
        ],
        "notes": "",
        "id": "590f367cd408c3d3460c48f7a26dc02b"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "德升尚书出示岁除用韦苏州韵前后二篇及两郎属和粲然盈轴赏叹之余有感于中亦輙次韵书山居一时事  其一",
        "preface": "",
        "paragraphs": [
            "寒宵送徂岁，青灯照华髪。",
            "天时自代谢，人事更治忽。",
            "圣朝今中兴，正朔几书月。",
            "未作故乡归，又见新花发。",
            "稚女巧娱予，剪彩粧风物。",
            "一釂婪尾觞，頺然百忧歇。"
        ],
        "notes": "",
        "id": "74ff68b61ee8e654ceb7f12afd3a1be4"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "德升尚书出示岁除用韦苏州韵前后二篇及两郎属和粲然盈轴赏叹之余有感于中亦輙次韵书山居一时事  其二",
        "preface": "",
        "paragraphs": [
            "儿童喜时节，老大悲齿髪。",
            "流光难把玩，百年如倐忽。",
            "夜灯犹故岁，晨燎已端月。",
            "回首名宦途，常虞骇机发。",
            "今来对青山，安坐见春物。",
            "得失孰多少，且使寸心歇。"
        ],
        "notes": "",
        "id": "97354b5f3712654fc1062f42f8be74e7"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "奉纪",
        "preface": "",
        "paragraphs": [
            "八座近黄扉，三公宜黑发。",
            "用舍岂自谋，机缄何翕忽。",
            "一麾遽出守，双溪厌风月。",
            "江海今就闲，议论犹英发。",
            "大厦终须材，虚舟聊应物。",
            "胜览莫辞频，君驺宁久歇。"
        ],
        "notes": "",
        "id": "c5f70c0441f762b22546bdbe3bfb4a22"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "自述",
        "preface": "",
        "paragraphs": [
            "箕裘绍弓冶，不绝仅如髪。",
            "遇主当艰虞，持身敢怠忽。",
            "谬随供奉班，更直淹岁月。",
            "出领东诸侯，羽书忧调发。",
            "丘壑从素心，朝廷怜旧物。",
            "桑榆不自收，我驾将焉歇。"
        ],
        "notes": "",
        "id": "eab21d873fc6cd88e80c992f7eb6cc70"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "和东园黄香梅之作因复劝游",
        "preface": "",
        "paragraphs": [
            "寒梅残几枝，插花无点髪。",
            "僧房不得地，飘零人所忽。",
            "谿风晚来急，寻香堆碎月。",
            "不料东城春，娇黄方秀发。",
            "新诗寓佳赏，留情宁一物。",
            "芳卉满春山，篮舆来莫歇。"
        ],
        "notes": "",
        "id": "21aab52d69971194007198431aab2d49"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "和李元叔秋怀  其一",
        "preface": "",
        "paragraphs": [
            "移居寄城郭，閴如在郊坰。",
            "百卉暮凋翠，两山常对青。",
            "儿童渐吴语，气俗易薰蒸。",
            "喜闻淮师捷，神武畅威棱。",
            "叛寇不足灭，四夷其来庭。",
            "十年乱离厄，永夜乡关情。",
            "庶见丘墓邦，敢贪簪绂荣。",
            "故人致尺素，笑烹双鲤赪。",
            "清切哦十咏，飘零乖一觥。",
            "岁晚良可会，济世须时英。"
        ],
        "notes": "",
        "id": "d160a54eb1506f0c4bc0c4c465b65b9e"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "和李元叔秋怀  其二",
        "preface": "",
        "paragraphs": [
            "杜门身块坐，息念心灰死。",
            "香火远祠庭，文书净窗几。",
            "治剧力岂任，投闲计良是。",
            "深惭未报恩，尚费官仓米。",
            "吾侪晚闻道，错以名为市。",
            "那知标榜著，便有谤尤起。",
            "如君取已多，蚤合登贵仕。",
            "况彼青箱业，家声在人耳。",
            "草草脱廌冠，重升未应止。",
            "但愿毋近名，嘉言终合指。"
        ],
        "notes": "",
        "id": "82667f8f390b99c0ecb40b6f7f7a8108"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "送潍州詹倅五首  其一",
        "preface": "",
        "paragraphs": [
            "矫矫摩天姿，青云久垂翅。",
            "别乘屈王祥，海隅赖康济。",
            "峻节回郡政，深仁赈民匮。",
            "胡不三年留，斯民且安慰。"
        ],
        "notes": "",
        "id": "213fcceac3f486873535895865618cd4"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "送潍州詹倅五首  其二",
        "preface": "",
        "paragraphs": [
            "天子有使指，借问何官曹。",
            "转粟溯洛津，帆樯连万艘。",
            "大臣进所知，得此千人豪。",
            "扶摇一借便，看上青云髙。"
        ],
        "notes": "",
        "id": "651a62eb45d5ba154800299987dfc618"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "送潍州詹倅五首  其三",
        "preface": "",
        "paragraphs": [
            "东风催去旆，南浦伤离情。",
            "攀辕何纷纷，晓日来倾城。",
            "中有韦布士，雪涕挥纵横。",
            "欲识何为者，为言门下生。"
        ],
        "notes": "",
        "id": "906d2ca3a50814ef9048cb0fd592d4fc"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "送潍州詹倅五首  其四",
        "preface": "",
        "paragraphs": [
            "先达收人材，轻重在题目。",
            "我出一何幸，青眼深回瞩。",
            "声名士所贵，推挽亦已足。",
            "母老怜我贫，家事犹省录。"
        ],
        "notes": "",
        "id": "42a644c6a2c33973aa7f2990798eff0b"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "送潍州詹倅五首  其五",
        "preface": "",
        "paragraphs": [
            "人生乐知己，见遇况国士。",
            "吾身不激昂，孰为报恩子。",
            "荐达有往来，登门愿谁始。",
            "寄谢魏王孙，丹心亦如此。"
        ],
        "notes": "",
        "id": "6d5d94af68b35ebd4e19955f21c4c79c"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "蒙成大亨分送紫苏且以前书有戏谑语垂示解嘲輙次元韵",
        "preface": "",
        "paragraphs": [
            "先生昔为吏，敏政便剧繁。",
            "利刅无错节，大邑如烹鲜。",
            "民曹与廷尉，众纷常裕然。",
            "胡为弃九卿，岁晚来灌园。",
            "分阴在所惜，寸地不忍闲。",
            "草木苟有用，岂惮远移根。",
            "从来忧世心，中怀百虑煎。",
            "栽梅期鼎实，无取寒花妍。",
            "植竹待威鳯，肯羡冥鸿骞。",
            "此志未云遂，亦足留风烟。",
            "山泉酿贤圣，艶曲聼婵娟。",
            "引酌梅竹下，醉卧云峰前。",
            "何以解其酲，玉笋捧瓯圆。",
            "香泛紫苏饮，醒心清可怜。",
            "洗涤曲糵昏，还观神明全。",
            "先生得此物，手种当春天。",
            "耘培供采掇，内热常得痊。",
            "云何失滋茂，无乃人力愆。",
            "因疑课督功，多稼移大田。",
            "循例犹见分，乞隣问东阡。",
            "不耐作戏语，解嘲来巨篇。",
            "珠玉隐光彩，入城惊市廛。",
            "风霜已落木，洞户宜垂毡。",
            "何当拥炉夜，一樽同笑言。"
        ],
        "notes": "",
        "id": "cde786443addc966c429fa54322973f4"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "次韵成季尚书喜雪",
        "preface": "",
        "paragraphs": [
            "衰年忧患百侵凌，胸次聊凭诗澡雪。",
            "寄情山水时自娱，不求赏音弦莫绝。",
            "身显岂忘庄舄吟，量能盍止周师任。",
            "闲中之趣难具陈，赤城慵卧七回春。",
            "终南捷径犹可疑，海滨老矣谁见称。",
            "积雪加寒固应尔，且为北人汤饼喜。"
        ],
        "notes": "",
        "id": "d642175734425cb82fb25242ca34526c"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "用晦显谟近出长篇德升尚书遂已赓和輙牵鄙思以继二公之后兼简行之待制",
        "preface": "",
        "paragraphs": [
            "赤城自昔佳山水，游宦何曾论道里。",
            "朅来五载著闲身，天假衰年幸如此。",
            "偶逢人面即成亲，信美那知非我里。",
            "相从晚得世家贤，风流未泯典刑全。",
            "豫章杞梓杂兰玉，向来人物常推先。",
            "一门卿相有三四，功名并列青瑶镌。",
            "憔悴祗今余此老，北阙荐书谁复草。",
            "忘怀骤喜肝胆倾，学道故宜容鬓好。",
            "江湖历走到海滨，可怕鲸波风浩浩。",
            "平时所宝非琼瑰，生涯都付瓶与罍。",
            "客至輙留尽欢适，玉山不觉欹崔嵬。",
            "醒来默坐参佛祖，余酲宿障随驱排。",
            "衡门我亦栖迟久，却视华途惭俊茂。",
            "山中麋鹿会同群，客里妻奴得相守。",
            "感君向我意甚真，杯酒招邀惟恐后。",
            "往还况此足亲知，清谈雅集每忘疲。",
            "尚书旧信心如水，京兆犹传政不私。",
            "共寻泉石岂无伴，却上云霄知有基。",
            "顾我终焉奚所欲，一丘一壑志愿足。",
            "胜游非远闲日多，秋节正凉新酒熟。",
            "东州西县君何求，请解行包停去躅。"
        ],
        "notes": "",
        "id": "e832a7436d66dfd47df0be297982ae20"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "故李察院挽歌辞二首  其一",
        "preface": "",
        "paragraphs": [
            "学古方从仕，投闲遂屏居。",
            "声华芸省旧，风采柏台余。",
            "黄壤归何速，青云志莫舒。",
            "推财均室尽，遗子有家书。"
        ],
        "notes": "",
        "id": "06189f1829a37e89347547e0dcf86894"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "故李察院挽歌辞二首  其二",
        "preface": "",
        "paragraphs": [
            "有才曾少试，无命可深尤。",
            "宪府初峨豸，沧溟遽狎鸥。",
            "盛年嗟未老，多病忽先秋。",
            "勤学平生事，萱堂孰解忧。"
        ],
        "notes": "",
        "id": "19046f581add64d6bf87c84bcb76b79f"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "和人见寄",
        "preface": "",
        "paragraphs": [
            "江海同为客，山林不并居。",
            "经时占喜鹊，今日剖双鱼。",
            "拥鼻还成咏，撑肠未废书。",
            "孤吟聊自遣，谁复借吹嘘。"
        ],
        "notes": "",
        "id": "ee6afc597eabed5959af02155c04192d"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "故丞相高平范公挽歌辞三首  其一",
        "preface": "",
        "paragraphs": [
            "遇主方英妙，当朝独老成。",
            "小车何耄耋，前席起公卿。",
            "感会真千载，哀荣止半生。",
            "伤心埋玉处，愁雾锁佳城。"
        ],
        "notes": "",
        "id": "099d3bddda9ed770cbf7a59ff2280639"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "故丞相高平范公挽歌辞三首  其二",
        "preface": "",
        "paragraphs": [
            "帷幄言犹在，山林迹已迁。",
            "登庸疑早贵，福艾欠长年。",
            "浑厚风神粹，恢宏德度全。",
            "直应天夺速，何物恨鸢肩。"
        ],
        "notes": "",
        "id": "d2b92321ffbf9d32740a49ea55760d00"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "故丞相高平范公挽歌辞三首  其三",
        "preface": "",
        "paragraphs": [
            "忆昔金銮直，天颜喜色新。",
            "草麻惭大手，命相得良臣。",
            "内赐充怀袖，廷敭耸搢绅。",
            "秪今余典册，那复见斯人。"
        ],
        "notes": "",
        "id": "c9050fb697b3cd9a0fb543afd6632086"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "故丞相吕成公挽歌诗辞五首  其一",
        "preface": "",
        "paragraphs": [
            "翊戴兴炎祚，权宜倣晋都。",
            "关中萧相国，江左管夷吾。",
            "感会逢英主，拘挛鄙腐儒。",
            "人间留不得，去与列星俱。"
        ],
        "notes": "",
        "id": "8a2875a42b5041fa34cc4753c21e8941"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "故丞相吕成公挽歌诗辞五首  其二",
        "preface": "",
        "paragraphs": [
            "忆昨初南渡，人情正自危。",
            "起平王室乱，笑指楚囚悲。",
            "投箠来方锐，乘桴计不疑。",
            "还师期克敌，遗恨失斯时。"
        ],
        "notes": "",
        "id": "2e5805db34ff99bbb64f84de0ba5e0a3"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "故丞相吕成公挽歌诗辞五首  其三",
        "preface": "",
        "paragraphs": [
            "仗钺除君侧，披荆立本朝。",
            "规模收庙胜，威略动天骄。",
            "贤业留黄阁，闲情在午桥。",
            "伤心桃李径，霜霰日萧条。"
        ],
        "notes": "",
        "id": "62ca5495f7a99dd1217ff3b0223793e3"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "故丞相吕成公挽歌诗辞五首  其四",
        "preface": "",
        "paragraphs": [
            "名与功髙大，身为世重轻。",
            "初传都督令，已慑敌人情。",
            "门谢三千客，胸包十万兵。",
            "圣王分陜意，叹息失长城。"
        ],
        "notes": "",
        "id": "67ccef983381c1aa1132050235afc624"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "故丞相吕成公挽歌诗辞五首  其五",
        "preface": "",
        "paragraphs": [
            "龊龊诚何算，堂堂亦已休。",
            "嗟闻闭东阁，忍复过西州。",
            "会送宜千乘，归藏但一丘。",
            "往来埋玉恨，清泪涨溪流。"
        ],
        "notes": "",
        "id": "74b54710737bc327f38b583d08013369"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "扈从书事",
        "preface": "",
        "paragraphs": [
            "扈从官班近，囏难报效微。",
            "又同陪法驾，复共著征衣。",
            "举目江山好，伤心井社非。",
            "何当戎马定，却作故乡归。",
            "负郭田园美，迎霜雉兔肥。",
            "风尘嗟澒洞，梦寐怅依稀。",
            "圣主兴皇祚，群公翊政机。",
            "时平当自劾，还采故山薇。"
        ],
        "notes": "",
        "id": "b63fc9d187fa9661dc0e5789c880a56e"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "入雁荡山",
        "preface": "",
        "paragraphs": [
            "杰峰秀岭竞崔巍，缓引篮舁不用催。",
            "一径灵虚飞鸟上，四围春色画屏开。",
            "鹿门未有携家便，雁荡何妨筑室来。",
            "已上封章乞闲散，勿令俗驾却轻回。"
        ],
        "notes": "",
        "id": "1142fb0fbb155a506622b34ed86880a8"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "德升劝酒为已懋尚书寿予即席赋长句以代俳谐",
        "preface": "",
        "paragraphs": [
            "禁掖东西曾并直，銮坡先后亦联名。",
            "那知白髪归田舍，却见朱轓莅海城。",
            "往事回头真是梦，流年屈指只堪惊。",
            "一杯相属公应悉，冷煖难移故旧情。"
        ],
        "notes": "",
        "id": "1874bf6664182caa20569fd7830246b5"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "国佐侍郎并示佳篇谨复次韵",
        "preface": "",
        "paragraphs": [
            "漂流岁晚怜羁迹，慷慨平时仰令名。",
            "问俗卜隣依里社，登瀛得友自都城。",
            "諌书昔睹言常用，伟论今传众尚惊。",
            "未足朝眠何所事，良辰诗酒最关情。"
        ],
        "notes": "",
        "id": "5d4f5c56fa521ce16f65580fadca754f"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "见德升国佐酬赠叹爱不已用复次韵",
        "preface": "",
        "paragraphs": [
            "常伯二卿俱擅美，宪台諌省各知名。",
            "英词宜和南薰曲，雅意难追北斗城。",
            "元礼风声谁得御，孟公姓字坐皆惊。",
            "联肩接袂予何幸，一笑从容每尽情。"
        ],
        "notes": "",
        "id": "79c4c460d91f9a89bf591d2bf374df91"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "赋东城梅花示哲上人",
        "preface": "",
        "paragraphs": [
            "一枝冷落为谁开，欲遣寒香入酒杯。",
            "铁石心肠犹解赋，芝兰风味合相陪。",
            "腊前颇讶疏疏见，春尽何妨得得来。",
            "十里东城不嫌远，待看山月照徘徊。"
        ],
        "notes": "",
        "id": "93c6c90a468367f5d67c0b0ace9e26fa"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "题子正观察溪风亭二首  其一",
        "preface": "",
        "paragraphs": [
            "巧据东西面势雄，兹亭壮观一园中。",
            "淙淙鸣窦过流水，拂拂虚簷来远风。",
            "好解尘缨濯清泚，聊披醉衽望穹窿。",
            "泠然便欲乘风去，汗漫相期孰与同。"
        ],
        "notes": "",
        "id": "4655c451a8314b0c8a0064df266df647"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "题子正观察溪风亭二首  其二",
        "preface": "",
        "paragraphs": [
            "溪上微波起谷纹，凉飔不断快余醺。",
            "飘飘弄袖疑轻举，馥馥吹花得细闻。",
            "但羡园林今地主，焉知弓剑旧将军。",
            "功名兴尽从吾好，白首安闲少似君。"
        ],
        "notes": "",
        "id": "43b0bfc39028fdf7ea0469a61647874e"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "德升尚书赋溪风亭二首以题为韵顾风字某已先作别赋溪字一首",
        "preface": "",
        "paragraphs": [
            "泉通暗甃泻清溪，倒影风亭翼瓦齐。",
            "借问披襟聆漱玉，何如擐甲聼征鞞。",
            "相过底厌时挥麈，独坐应须日杖藜。",
            "信美那知非我里，倚栏归路已都迷。"
        ],
        "notes": "",
        "id": "473f73a141f516d96620549c0c3e1791"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "题天台山石桥庵院",
        "preface": "",
        "paragraphs": [
            "林麓阴森径屈盘，渐惊危步入重峦。",
            "地分宝刹临空翠，天设飞梁跨激湍。",
            "雾暗云蒸山气肃，雪翻雷辊水声寒。",
            "我来不作多求想，试出神光变现看。"
        ],
        "notes": "",
        "id": "18449d15974db8e779bb63f018c8756b"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "宿独觉院",
        "preface": "",
        "paragraphs": [
            "早发招提宿雨晴，征衫犹带夜香清。",
            "山藏鸟道疑无路，石触溪流自有声。",
            "适足此时逃世网，收身何日濯尘缨。",
            "迂疏愧乏论思效，尚得君王记姓名。"
        ],
        "notes": "",
        "id": "689b50bf7577333d522c12403b2ddc5a"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "故福国夫人挽歌词  其一",
        "preface": "",
        "paragraphs": [
            "从夫礼法旧推称，训子诗书亦蚤成。",
            "乌府尽言知内助，鳯池得位见亲荣。",
            "隙驹不究期颐寿，风木长悲欲飬情。",
            "厚福尚余汤沭地，并归贤嗣作功名。"
        ],
        "notes": "",
        "id": "eafbb1474a5fea2d6226fdbfff6a7aaa"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "故福国夫人挽歌词  其二",
        "preface": "",
        "paragraphs": [
            "蜀都旌节继辉光，象服重来意独伤。",
            "许国毋辞驱远驭，怀人忍复舍中堂。",
            "新阡岂料今同穴，异县端如在故乡。",
            "错顾飞云何处是，西山松槚已成行。"
        ],
        "notes": "",
        "id": "4f6dc02f744c80c5642fbca9e297dffb"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "奉和德升尚书探梅之什仍用元韵",
        "preface": "",
        "paragraphs": [
            "题诗曾动何郎兴，寄远犹传陆凯名。",
            "渴见寒英娱北客，共寻春信向东城。",
            "蜂粘晴蘂应先破，雀啅芳心已尽惊。",
            "便拟催开争赋咏，腊中独使擅幽情。"
        ],
        "notes": "",
        "id": "c1c4e733562d3abb603d0acf7b50ca40"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "七月乙丑作记梦诗初不敢示人而私有传去者德升尚书遽先枉和索元篇",
        "preface": "",
        "paragraphs": [
            "清梦分明到玉堂，紫衣催引对龙章。",
            "似令裁诏移时罢，尚想挥毫半夜忙。",
            "千里力疲心已息，十年境熟念难忘。",
            "此生未有酬恩日，坐撚衰髯祗自伤。"
        ],
        "notes": "",
        "id": "04c446c452e0b9b3e0abe1a6895d8acb"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "再用韵奉谢德升尚书见和且以解嘲",
        "preface": "",
        "paragraphs": [
            "西风醒梦入秋堂，梦境还空寄短章。",
            "妄见徒嗟妨睡美，闲心久谢趁朝忙。",
            "流年倐忽身今老，荣路斯须味已忘。",
            "惭愧君诗真戏谑，邯郸自警亦何伤。"
        ],
        "notes": "",
        "id": "4059a893e48f55f505fcda28c3ec2af7"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "德升尚书并示新诗愈富而愈工不胜叹服顾见戏之语不置而自处太谦谨和答以重致解嘲之意",
        "preface": "",
        "paragraphs": [
            "庆吊从来不下堂，漫劳善颂费雕章。",
            "自嗤梦已空花散，更看诗为寐语忙。",
            "论每阔疏时所弃，才称美秀上难忘。",
            "我宜屏迹君当起，出处相违恐两伤。"
        ],
        "notes": "",
        "id": "3ccb8750791f173dc3fd1f83c530b8b1"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "重拟自赋一首呈德升尚书",
        "preface": "",
        "paragraphs": [
            "旋葺幽居卜筑堂，归栖不负乞闲章。",
            "饮遭田父那辞醉，雨觅渔师未觉忙。",
            "汲汲功名徒竞逐，悠悠身世已兼忘。",
            "此心真可安江海，免使庄生笑重伤。"
        ],
        "notes": "",
        "id": "eb6565d75bdf6156c02c423d18565b11"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "蒙示叙旧之作情眷甚厚不可虚辱輙次元韵愧非所以为报也",
        "preface": "",
        "paragraphs": [
            "八座方登政事堂，一麾却佩郡侯章。",
            "求闲宛转常虞谤，治剧从容岂厌忙。",
            "老去昔游君尚记，梦回陈迹我俱忘。",
            "相从且共衔杯乐，世路争名巧中伤。"
        ],
        "notes": "",
        "id": "a1969fa9e080455853112ea17f7f6c47"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "奉酬已懋尚书  其一",
        "preface": "",
        "paragraphs": [
            "纷纷胡骑来无定，整整王师动有名。",
            "已报妖氛扫秦甸，还闻聘使出龙城。",
            "灼知天意民皆悦，怯聼风声寇自惊。",
            "就飬东朝归驾近，和戎深见圣人情。"
        ],
        "notes": "",
        "id": "68edb0b7a5d89047bfb6a804c178f90a"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "奉酬已懋尚书  其二",
        "preface": "",
        "paragraphs": [
            "乡邦甲第常牵兴，玉几金瓯久记名。",
            "会秉枢机还魏阙，且栽桃李满春城。",
            "郊原气煖花将发，闾里声和犬不惊。",
            "胜日假时聊共乐，未应归隐狥髙情。"
        ],
        "notes": "",
        "id": "a0e1945b8220ec7074c583a2190ac941"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "和郭传师岁晚书事",
        "preface": "",
        "paragraphs": [
            "尘掩龙韬玩具文，雨昏金甲岸纶巾。",
            "横行渐复思清海，髙卧端来傲翠筠。",
            "推毂塞垣终用旧，调丝洞户且酬春。",
            "不辞胜日来追赏，却恐功名要及辰。"
        ],
        "notes": "",
        "id": "b7ff68b27ea1f1479abb8d0e569e2c22"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "漫成  其一",
        "preface": "",
        "paragraphs": [
            "生平雅志在林溪，故里尘昏未定栖。",
            "晚向琼台谐问舍，喜当淮塞罢鸣鞞。",
            "出郊賸喜园亭胜，策杖应须酒榼携。",
            "随意一觞兼一咏，醉言无次亦无题。"
        ],
        "notes": "",
        "id": "552662a6fb96b974bcfa5598d374e7f0"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "漫成  其二",
        "preface": "",
        "paragraphs": [
            "书迷今古懒不读，樽列圣贤时一中。",
            "顾我本无当世志，爱君真有古人风。",
            "赐环忽恐归期促，放盏常嗟乐事空。",
            "山鹿野麋便茂草，鳯凰终合止梧桐。"
        ],
        "notes": "",
        "id": "b212ff040949ff82001e3cc2ee1c42d3"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "佚老堂为丞相文安公作  其一",
        "preface": "",
        "paragraphs": [
            "社稷功名不自贤，小园卜筑赏闲年。",
            "脱遗富贵还身外，收拾芳菲寓目前。",
            "未息烟尘劳瞩望，莫孤风月且留连。",
            "一时赋咏多奇作，江汉崧髙好共编。"
        ],
        "notes": "",
        "id": "0e195e563f58988a2152c34394f5856d"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "佚老堂为丞相文安公作  其二",
        "preface": "",
        "paragraphs": [
            "帝眷民瞻岂暂望，江山信美可终藏。",
            "元勋合冠凌烟阁，雅兴聊同绿野堂。",
            "已作时霖却龙卧，行看天讨待鹰扬。",
            "嘱公未用安髙退，准拟功成老故乡。"
        ],
        "notes": "",
        "id": "7cbb93d5e013a83aafdf97bdca89cd63"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "寄青田县令杨仲固",
        "preface": "",
        "paragraphs": [
            "九载分违几日同，铜章又过淛江东。",
            "芝田吏隐常看鹤，山邑官闲早梦熊。",
            "囹圄屡空知讼简，囷仓相继喜年丰。",
            "传闻江上风尘息，相国宁忘幕府功。"
        ],
        "notes": "",
        "id": "9eac70300179dfec8a927084ccd53c85"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "酬李元叔察院见寄",
        "preface": "",
        "paragraphs": [
            "书到山中手自披，炎凉不改似君稀。",
            "术穷五技缘何事，巢穏一枝聊可依。",
            "扫迹径须休去好，冥心深觉向来非。",
            "缓赓清唱缄题罢，却对松窗静掩扉。"
        ],
        "notes": "",
        "id": "2d22345144a1febe1a353760d91c2861"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "重九日宴临漳亭",
        "preface": "",
        "paragraphs": [
            "九日追欢异昔年，强随时节到层巅。",
            "俯观殊俗身如客，平瞰丹霄势欲仙。",
            "故国伤心沧海外，行朝倾首碧云边。",
            "兴阑酒罢催归驭，四面岚光合暮烟。"
        ],
        "notes": "",
        "id": "6debf39fc3fa3882183106b9b65680f6"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "雪晴",
        "preface": "",
        "paragraphs": [
            "冰箸垂簷滴渐多，眼花眩目气初和。",
            "功成尺瑞追前赋，喜兆千箱可预歌。",
            "坐看嫩黄滋柳色，遥知新绿涨湖波。",
            "闭门积玉浑消尽，却有儿童整雀罗。"
        ],
        "notes": "",
        "id": "ea44dee49c501179dcd471f58c9f4354"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "喜雪呈已懋使君兼简德升尚书国佐侍郎",
        "preface": "",
        "paragraphs": [
            "忧民太守致精祈，爱物天公意不违。",
            "要及岁元彰瑞应，故先春至作花飞。",
            "梅藏疏蘂余芬馥，山压群峰失翠微。",
            "疫疠已消麰麦润，更随晴色探芳菲。"
        ],
        "notes": "",
        "id": "d66221a76b8ab9a27add3ec92cf951e4"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "陪观使太尉燕集长句兼简座中诸公",
        "preface": "",
        "paragraphs": [
            "遶郭江山四望中，一时共寓接群公。",
            "戚藩位列三司贵，帅阃班分二府崇。",
            "华省名卿踵持橐，亷车宿将久櫜弓。",
            "追游亦有銮坡客，顦顇今先鹤髪翁。",
            "人事等闲欣戚异，宾筵聊喜笑言同。",
            "更须结伴春游去，已过催花几信风。"
        ],
        "notes": "",
        "id": "3ddc0a0dd5970dd14ccf673c245bb42a"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "次韵成季尚书宁川即事五首 山寺寓居",
        "preface": "",
        "paragraphs": [
            "宣室思前席，承明虚直庐。",
            "不肯入州府，分其终隐欤。"
        ],
        "notes": "",
        "id": "6eb0e2496adc6d584d7e191806885151"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "次韵成季尚书宁川即事五首 对客隐几",
        "preface": "",
        "paragraphs": [
            "世路机兼穽，人情楯与矛。",
            "客能知许事，兀兀一时休。"
        ],
        "notes": "",
        "id": "616e58b962a6057686e2a683e5969206"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "次韵成季尚书宁川即事五首 晚晴读书",
        "preface": "",
        "paragraphs": [
            "成功收拾芥，旧读余断编。",
            "时思贤圣对，久要故依然。"
        ],
        "notes": "",
        "id": "4331002475ddd21c4fdbf4a79922833c"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "次韵成季尚书宁川即事五首 窗下独酌",
        "preface": "",
        "paragraphs": [
            "独饮自成趣，世情何用论。",
            "生平龙坂客，谁过雀罗门。"
        ],
        "notes": "",
        "id": "563079f96df0ccf7972ff791febb8034"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "次韵成季尚书宁川即事五首 东斋夜坐",
        "preface": "",
        "paragraphs": [
            "当官肯虞谤，遇事羞摸棱。",
            "闲来爱清夜，默坐对青灯。"
        ],
        "notes": "",
        "id": "54aa1161809dfeb5583bfb205ec8fb7e"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "德升尚书再用前韵见示五绝 山寺寓居",
        "preface": "",
        "paragraphs": [
            "尘埃暗宫锦，耒耜安田庐。",
            "陈力知不能，不止独何欤。"
        ],
        "notes": "",
        "id": "97174ae90b978142007f60095861e37c"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "德升尚书再用前韵见示五绝 对客隐几",
        "preface": "",
        "paragraphs": [
            "边书犹插羽，世用在持矛。",
            "空言客何务，问事其少休。"
        ],
        "notes": "",
        "id": "f75da6969267cb1c5c731cff17a1166d"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "德升尚书再用前韵见示五绝 窗下独酌",
        "preface": "",
        "paragraphs": [
            "忘忧有妙理，细与曲生论。",
            "相携醉乡去，醒见月当门。"
        ],
        "notes": "",
        "id": "9242fb6d6787b8c7a3a63d687a47c9d9"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "德升尚书再用前韵见示五绝 东斋夜坐",
        "preface": "",
        "paragraphs": [
            "一时盛意气，四海竦风棱。",
            "我怀非此念，兀坐对青灯。"
        ],
        "notes": "",
        "id": "0cdb1c87222fb1b7a96b95e6c094f273"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "题护国寺",
        "preface": "",
        "paragraphs": [
            "前瞻雁荡秋最奇，北上天台春更丽。",
            "两山特峙天下闻，一郡安闲介兹地。"
        ],
        "notes": "",
        "id": "d7e52a9e3784e0d6e7efeebe6a1202ad"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "观使太尉俯用拙韵有述怀之作谨赋一篇奉酬嘉咏",
        "preface": "",
        "paragraphs": [
            "掌武当朝独老成，运筹分阃厌勋名。",
            "旌旄载偃琼台路，符竹新抛铁瓮城。",
            "近塞尚虞秋马健，空山底恤晓猨惊。",
            "更须重拟平戎去，欲赞公休似不情。"
        ],
        "notes": "",
        "id": "68924ea0b1d7fb8c54f388828a170baf"
    },
    {
        "author": "綦崇礼",
        "dynasty": "宋",
        "type": "诗",
        "rhythmic": "",
        "title": "崇礼次韵奉酬聊致挽留之意",
        "preface": "",
        "paragraphs": [
            "归艎少缓不须摧，更待东城一访梅。",
            "铁石心情犹解赋，芝兰风味合相陪。",
            "腊残绝讶迟迟见，春近何妨得得来。",
            "清赏未谐君欲去，临邛谁与共衔杯。"
        ],
        "notes": "",
        "id": "b757cc095a142488b386ae2787f91bfa"
    }
]