[
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "浮远堂  其一",
        "preface": "",
        "paragraphs": [
            "西来江水浮天远，卧看飞鸿入杳冥。",
            "云过有山皆点点，潮回无地不青青。",
            "风光浩荡连淮海，气象高寒近日星。",
            "醉里不禁频极目，敔峰如黛涕先零。"
        ],
        "notes": "",
        "id": "7ff3ecd48ef1ee02527838fceb116a8d"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "浮远堂  其二",
        "preface": "",
        "paragraphs": [
            "已作垂垂雨，相为澹澹阴。",
            "吾徒一笑粲，造物用功深。",
            "跬步西山胜，终年梁甫吟。",
            "年来赏心处，徒得与君临。"
        ],
        "notes": "",
        "id": "dbfc67cbf1d3ab3eff5515096844979d"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和张孝伯雪窗诗韵",
        "preface": "",
        "paragraphs": [
            "洞门阴阴无俗客，楼观清雄使君宅。",
            "晴窗妙墨灿银钩，要比粉闱冬夏白。",
            "秀将嵩少只簷间，恍如积霰观商颜。",
            "蓝田塞关底足异，城阳郡楼那可攀。",
            "窗中四时同一念，不作寒温颠倒见。",
            "试看炎蒸定有无，始知此景无迁变。",
            "都城畏日腾朝光，趦趄奔竞车马行。",
            "腼面内热者谁子，来此为卿心骨凉。"
        ],
        "notes": "",
        "id": "e20ff5109590b2e6f520c64291d47611"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 精舍",
        "preface": "",
        "paragraphs": [
            "我读精舍篇，梦作山中客。",
            "从公夜不眠，寒灯歌白石。"
        ],
        "notes": "",
        "id": "30e203f067c80627715fc680de960c14"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 仁智堂",
        "preface": "",
        "paragraphs": [
            "静如颜心斋，动若禹行水。",
            "迷邦谢阳子，谋国付樗里。"
        ],
        "notes": "",
        "id": "658e7b235ca526b56e2b9b8954a742bd"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 隠求堂",
        "preface": "",
        "paragraphs": [
            "抱膝小窗深，读书空谷响。",
            "一笑有会心，纷纷自雄长。"
        ],
        "notes": "",
        "id": "4fed8500e64492f862ed1bea3dc88799"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 观善斋",
        "preface": "",
        "paragraphs": [
            "言发矢无乡，机深舍争席。",
            "圣处倘策勋，珍重相与力。"
        ],
        "notes": "",
        "id": "e6b132aab8c5f1825f2eacd3d9c30027"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 寒栖馆",
        "preface": "",
        "paragraphs": [
            "风急窗自鸣，霜严酒无力。",
            "岁律方峥嵘，幽人坐坚壁。"
        ],
        "notes": "",
        "id": "69c32659787564f20d8e55b3df242cfc"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 晚对亭",
        "preface": "",
        "paragraphs": [
            "苍山开秋屏，屹立俨无对。",
            "下有岸帻人，意气压苍翠。"
        ],
        "notes": "",
        "id": "d2be58e51518250f6fe4289d089ce2ed"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 铁笛亭",
        "preface": "",
        "paragraphs": [
            "横笛人何在，山空花自开。",
            "不妨听晚弄，声与壮心来。"
        ],
        "notes": "",
        "id": "d581d113983343848ce444c765974a18"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 钓矶",
        "preface": "",
        "paragraphs": [
            "清溪转回环，石矶俯深碧。",
            "公来坐忘归，此意白云识。"
        ],
        "notes": "",
        "id": "c415b92adffaaebfd20cd26a3d6cfa84"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 茶灶",
        "preface": "",
        "paragraphs": [
            "烹茶人外世，遗灶水中央。",
            "千载公仍至，茶成水亦香。"
        ],
        "notes": "",
        "id": "e7f882247cd163fd2914e3060688606e"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 渔艇",
        "preface": "",
        "paragraphs": [
            "世路风波恶，扁舟去住轻。",
            "中流发清唱，千古有遗声。"
        ],
        "notes": "",
        "id": "0860c6bc8d7946bfcec06963b7ecc474"
    }
]