[
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "浮远堂  其一",
        "preface": "",
        "paragraphs": [
            "西来江水浮天远，卧看飞鸿入杳冥。",
            "云过有山皆点点，潮回无地不青青。",
            "风光浩荡连淮海，气象高寒近日星。",
            "醉里不禁频极目，敔峰如黛涕先零。"
        ],
        "notes": "",
        "id": "25dd268c61736d3f9b29b6e2a570eefd"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "浮远堂  其二",
        "preface": "",
        "paragraphs": [
            "已作垂垂雨，相为澹澹阴。",
            "吾徒一笑粲，造物用功深。",
            "跬步西山胜，终年梁甫吟。",
            "年来赏心处，徒得与君临。"
        ],
        "notes": "",
        "id": "d71240261ce652addf87b7b3a09513d3"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和张孝伯雪窗诗韵",
        "preface": "",
        "paragraphs": [
            "洞门阴阴无俗客，楼观清雄使君宅。",
            "晴窗妙墨灿银钩，要比粉闱冬夏白。",
            "秀将嵩少只簷间，恍如积霰观商颜。",
            "蓝田塞关底足异，城阳郡楼那可攀。",
            "窗中四时同一念，不作寒温颠倒见。",
            "试看炎蒸定有无，始知此景无迁变。",
            "都城畏日腾朝光，趦趄奔竞车马行。",
            "腼面内热者谁子，来此为卿心骨凉。"
        ],
        "notes": "",
        "id": "e91d61d1411028e521e28443e121a3a5"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 精舍",
        "preface": "",
        "paragraphs": [
            "我读精舍篇，梦作山中客。",
            "从公夜不眠，寒灯歌白石。"
        ],
        "notes": "",
        "id": "3abaed79aaeb30fda2e587ac9d6668e0"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 仁智堂",
        "preface": "",
        "paragraphs": [
            "静如颜心斋，动若禹行水。",
            "迷邦谢阳子，谋国付樗里。"
        ],
        "notes": "",
        "id": "7e2c6be10012391c6902bd80e7885cc3"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 隠求堂",
        "preface": "",
        "paragraphs": [
            "抱膝小窗深，读书空谷响。",
            "一笑有会心，纷纷自雄长。"
        ],
        "notes": "",
        "id": "36ca620edd6886707134c26cfa2acbea"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 观善斋",
        "preface": "",
        "paragraphs": [
            "言发矢无乡，机深舍争席。",
            "圣处倘策勋，珍重相与力。"
        ],
        "notes": "",
        "id": "76c2d4b364c0319a1b00ea80155e183d"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 寒栖馆",
        "preface": "",
        "paragraphs": [
            "风急窗自鸣，霜严酒无力。",
            "岁律方峥嵘，幽人坐坚壁。"
        ],
        "notes": "",
        "id": "274ebbac50cd9d6b63c3dc83040e4e01"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 晚对亭",
        "preface": "",
        "paragraphs": [
            "苍山开秋屏，屹立俨无对。",
            "下有岸帻人，意气压苍翠。"
        ],
        "notes": "",
        "id": "8664e02a82b1b9c72f77a7e902bc5043"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 铁笛亭",
        "preface": "",
        "paragraphs": [
            "横笛人何在，山空花自开。",
            "不妨听晚弄，声与壮心来。"
        ],
        "notes": "",
        "id": "d22734ccc425259cb960100fc4086d81"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 钓矶",
        "preface": "",
        "paragraphs": [
            "清溪转回环，石矶俯深碧。",
            "公来坐忘归，此意白云识。"
        ],
        "notes": "",
        "id": "c5a6f1c782f7fcacfd979bc1288e2f0a"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 茶灶",
        "preface": "",
        "paragraphs": [
            "烹茶人外世，遗灶水中央。",
            "千载公仍至，茶成水亦香。"
        ],
        "notes": "",
        "id": "2ff9b861ca16a898ccc8f291bea6e57b"
    },
    {
        "author": "丘崈",
        "dynasty": "宋",
        "type": "诗",
        "rhythmic": "",
        "title": "和朱子武夷杂咏十首 渔艇",
        "preface": "",
        "paragraphs": [
            "世路风波恶，扁舟去住轻。",
            "中流发清唱，千古有遗声。"
        ],
        "notes": "",
        "id": "de34769dbd8d2d09acbf41ef98411e1d"
    },
    {
        "author": "丘崈",
        "dynasty": "宋",
        "type": "词",
        "rhythmic": "一翦梅",
        "title": "",
        "preface": "",
        "paragraphs": [
            "潇洒佳人淡淡妆。",
            "特地凌寒，秀出孤芳。",
            "雪为肌体练为裳。",
            "韵处天姿，不御铅黄。",
            "古样铜壶湿篆章。",
            "浅浸横斜，净几明窗。",
            "何妨三弄点苔苍。",
            "但有疏枝，依旧清香。"
        ],
        "notes": "",
        "id": "2a81489b8d3f5b6b6124764aa28fffcb"
    },
    {
        "author": "丘崈",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "天上玉卮称万寿，人间湛露初匀。",
            "种萱堂上阅青春。",
            "薰风频送喜，同日拜丝纶。",
            "班在蕊珠仙缀立，等闲历遍燕秦。",
            "紫皇先付与佳名。",
            "宜家更宜国，宜子又宜孙。"
        ],
        "notes": "",
        "id": "733e9322af267fd9281bcc3ab7914b44"
    },
    {
        "author": "丘崈",
        "dynasty": "宋",
        "type": "词",
        "rhythmic": "千秋岁",
        "title": "",
        "preface": "",
        "paragraphs": [
            "窥檐窗外。",
            "酒力冲寒退。",
            "风絮乱，琼瑶碎。",
            "凌波争缭绕，点舞相萦带。",
            "应惬当，凝香燕寝佳人对。",
            "恰与花时会。",
            "小阻寻芳盖。",
            "犹自得，春多在。",
            "日烘梅柳竞，翠入山林改。",
            "但只恐，别离恨远如云海。"
        ],
        "notes": "",
        "id": "c621b22332752c9d709020f04872d65e"
    },
    {
        "author": "丘崈",
        "dynasty": "宋",
        "type": "词",
        "rhythmic": "千秋岁",
        "title": "",
        "preface": "",
        "paragraphs": [
            "征鸿天外。",
            "风急惊飞退。",
            "云彩重，窗声碎。",
            "初凝铺径絮，渐卷随车带。",
            "凝望处，巫山秀耸寒相对。",
            "高卧传都会。",
            "茅屋倾冠盖。",
            "空往事，今谁在。",
            "梅梢春意动，泽国年华改。",
            "楼上好，与君浩荡浮银海。"
        ],
        "notes": "",
        "id": "eb6751e15a58fd8b1742a30fd2784f74"
    },
    {
        "author": "丘崈",
        "dynasty": "宋",
        "type": "词",
        "rhythmic": "千秋岁",
        "title": "",
        "preface": "",
        "paragraphs": [
            "梅妆竹外。",
            "未洗唇红退。",
            "酥脸腻，檀心碎。",
            "临溪闲自照，爱雪春犹带。",
            "沙路晓，亭亭浅立人无对。",
            "似恨谁能会。",
            "迟见江头盖。",
            "和鼎事，终应在。",
            "落残知未免，韵胜何曾改。",
            "牵醉梦，随香欲渡三山海。"
        ],
        "notes": "",
        "id": "acf47e0bfacf757caa7196586ef19c0c"
    },
    {
        "author": "丘崈",
        "dynasty": "宋",
        "type": "词",
        "rhythmic": "卜算子",
        "title": "",
        "preface": "",
        "paragraphs": [
            "翠被怯轻寒，花气撩幽梦。",
            "梦蹑飞云驾彩鸾，惊觉花枝动。",
            "宿酒未全醒，屋角闻晴哢。",
            "爱著荼シ彻骨香，嗅了还重□。"
        ],
        "notes": "",
        "id": "d8cff40f10f8e68b1f7957f0ab947339"
    },
    {
        "author": "丘崈",
        "dynasty": "宋",
        "type": "词",
        "rhythmic": "垂丝钓",
        "title": "",
        "preface": "",
        "paragraphs": [
            "夕烽戍鼓。",
            "悲凉江岸淮浦。",
            "雾隐孤城，水荒沙聚。",
            "人共语。",
            "尽向来胜处。",
            "谩怀古。",
            "问柳津花渡。",
            "露桥夜月，吹箫人在何许。",
            "缭嫱望篽。",
            "粉黛成黄土。",
            "惟有江东注。",
            "都无虏。",
            "似旧时得否。"
        ],
        "notes": "",
        "id": "d530b4cb972152e4b756c77c1dc1f1b2"
    },
    {
        "author": "丘崈",
        "dynasty": "宋",
        "type": "词",
        "rhythmic": "夜合花",
        "title": "",
        "preface": "",
        "paragraphs": [
            "雨过凉生，风来香远，柳塘池馆清幽。",
            "圆荷万柄，芙蓉困倚轻柔。",
            "暮霞映，日初收。",
            "更满意、绿密红稠。",
            "是牵情处，低回照影，特地娇羞。",
            "惆怅好景难酬。",
            "慰家山梦绕，十顷新秋。",
            "庭空吏散，依然兴在沧州。",
            "未容短棹轻舟。",
            "谩赢得、终日迟留。",
            "笑空归去，篮舆路转，月上西楼。"
        ],
        "notes": "",
        "id": "014e41d2e7a411b49adf818e245d3723"
    },
    {
        "author": "丘崈",
        "dynasty": "宋",
        "type": "词",
        "rhythmic": "夜行船",
        "title": "",
        "preface": "",
        "paragraphs": [
            "万柄荷花红绕路。",
            "锦连空、望无层数。",
            "照水旌旗，临风鼓吹，行遍月桥烟渡。",
            "堪笑年华今已暮。",
            "身西上、梦魂东去。",
            "一曲亭边，五云门外，犹记最花多处。"
        ],
        "notes": "",
        "id": "fea995cda77777e135832b7bafaa1f32"
    },
    {
        "author": "丘崈",
        "dynasty": "宋",
        "type": "词",
        "rhythmic": "夜行船",
        "title": "",
        "preface": "",
        "paragraphs": [
            "飞舄朝天云作路。",
            "长安近、更无程数。",
            "梧竹当年，丝纶弈世，咫尺凤池平渡。",
            "青眼相逢何太暮。",
            "眉黄透、却愁君去。",
            "官事无多，丰年有暇，莫负赏心佳处。"
        ],
        "notes": "",
        "id": "ce891c7840a84d5122c5c1107785f5ef"
    },
    {
        "author": "丘崈",
        "dynasty": "宋",
        "type": "词",
        "rhythmic": "夜行船",
        "title": "",
        "preface": "",
        "paragraphs": [
            "一舸鸱夷云水路。",
            "贪游戏、悄忘尘数。",
            "明月长随，清风满载，那向急流争渡。",
            "邂逅占星来已暮。",
            "芝封待、却催归处。",
            "倚玉蒹葭，论文尊俎，回首笑谈何处。"
        ],
        "notes": "",
        "id": "ff4953603f5c9f9b2d6a23d89da52571"
    },
    {
        "author": "丘崈",
        "dynasty": "宋",
        "type": "词",
        "rhythmic": "夜行船",
        "title": "",
        "preface": "",
        "paragraphs": [
            "水满平湖香满路。",
            "绕重城、藕花无数。",
            "小艇红妆，疏帘轻盖，烟柳画桥斜渡。",
            "恣乐追凉忘日暮。",
            "箫鼓动、月明人去。",
            "犹有清歌，随风迢递，声在芰荷深处。"
        ],
        "notes": "",
        "id": "62a1416c5c297482d54373c4a1d2d124"
    },
    {
        "author": "丘崈",
        "dynasty": "宋",
        "type": "词",
        "rhythmic": "天仙子",
        "title": "",
        "preface": "",
        "paragraphs": [
            "畏暑只嫌秋较晚。",
            "不道玉楼人渐远。",
            "此情那解却清凉，肠欲断。",
            "愁无限。",
            "安得冰壶还照眼。",
            "妙舞蹁跹歌宛转。",
            "走遍京华何处见。",
            "清眠无梦到西州，馀香浅。",
            "银钩软。",
            "唯仗锦书聊自遣。"
        ],
        "notes": "",
        "id": "76c45601fe357c553e42ecbc3de3c7a0"
    },
    {
        "author": "丘崈",
        "dynasty": "宋",
        "type": "词",
        "rhythmic": "太常引",
        "title": "",
        "preface": "",
        "paragraphs": [
            "憎人虎豹守天关。",
            "嗟蜀道、十分难。",
            "说与沐猴冠。",
            "这富贵、於人怎谩。",
            "忘形尊俎，能言桃李，日日在东山。",
            "不醉有馀欢。",
            "唱好个、风流谢安。"
        ],
        "notes": "",
        "id": "c3244c95b334f7f69ac81d0718189c0e"
    },
    {
        "author": "丘崈",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "整整一冬晴，雨后不论朝夕。",
            "麦陇救得一半，莫妨他寒食。",
            "试看天气定乘除，宽更待三日。",
            "桃李且须宁耐，有无边春色。"
        ],
        "notes": "",
        "id": "7ec3fb76189c5373e63367694e3f59c8"
    },
    {
        "author": "丘崈",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "空涧落鸣泉，千骑雨霖衣铁。",
            "金奏欲终人醉，有玉声清越。",
            "夜深纤手怯轻寒，馀韵寄愁绝。",
            "玉树梦回何处，但满庭霜月。"
        ],
        "notes": "",
        "id": "ee8d7817e5ea25d8358d74b59cbd704d"
    },
    {
        "author": "丘崈",
        "dynasty": "宋",
        "type": "词",
        "rhythmic": "如梦令",
        "title": "",
        "preface": "",
        "paragraphs": [
            "小小峰峦对起。",
            "芳树重重相倚。",
            "清溜绕阶除，聊备一池春水。",
            "游戏。",
            "游戏。",
            "适意随缘足矣。"
        ],
        "notes": "",
        "id": "500996434d4b5453e1ca1ca60970a39d"
    },
    {
        "author": "丘崈",
        "dynasty": "宋",
        "type": "词",
        "rhythmic": "如梦令",
        "title": "",
        "preface": "",
        "paragraphs": [
            "门外绮罗入绣。",
            "堂上华灯入昼。",
            "领略一番春，共醉连宵歌酒。",
            "今后。",
            "今后。",
            "如此遨头少有。"
        ],
        "notes": "",
        "id": "4b3c1b438b3644d0c6855d37ba771d25"
    },
    {
        "author": "丘崈",
        "dynasty": "宋",
        "type": "词",
        "rhythmic": "定风波",
        "title": "",
        "preface": "",
        "paragraphs": [
            "月殿移根入帝乡。",
            "风流犹是旧时妆。",
            "猩血染成丹杏脸。",
            "浓点。",
            "郁金笼就赭衣黄。",
            "浪说锦城元自少。",
            "不道。",
            "只今何啻五枝芳。",
            "试问司花谁是主。",
            "传语。",
            "且烦都与十分香。"
        ],
        "notes": "",
        "id": "a2b2574a2b1b271bfbfaf03520f02112"
    },
    {
        "author": "丘崈",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "烛花渐暗，似梦来非梦，今夕何夕。",
            "帘幕生香人醉里，家住深深密密。",
            "松客难为，独留无计，此意谁知得。",
            "相看无语，可怜心绪如织。",
            "缓辔踏月归来，空馀襟袖，有多情脂泽。",
            "浅笑轻颦追想处，眼底如今历历。",
            "著意新词，於人好语，过后应难必。",
            "今宵酒醒，断肠人正愁寂。"
        ],
        "notes": "",
        "id": "d05a8f211da590ee4f3884f31dc4fa98"
    },
    {
        "author": "丘崈",
        "dynasty": "宋",
        "type": "词",
        "rhythmic": "愁倚阑・春光好",
        "title": "",
        "preface": "",
        "paragraphs": [
            "风雨骤，妒花黄。",
            "忽斜阳。",
            "急手打开君会否，是伊凉。",
            "深深密密传觞。",
            "似差胜、落帽清狂。",
            "满引休辞还醉倒，却何妨。"
        ],
        "notes": "",
        "id": "3ec9e8c6c0ab8a1b103b4007bc89d5a1"
    },
    {
        "author": "丘崈",
        "dynasty": "宋",
        "type": "词",
        "rhythmic": "感皇恩",
        "title": "",
        "preface": "",
        "paragraphs": [
            "时节近中秋，桂花天气。",
            "忆得熊罴梦呈瑞。",
            "向来三度，恨被一官萦系。",
            "今朝称寿，也休辞醉。",
            "斑衣戏彩，薄罗初试。",
            "华发双亲剩欢喜。",
            "功名荣贵，未要匆匆深计。",
            "一杯先要祝，千百岁。"
        ],
        "notes": "",
        "id": "225364ceba2d9875e1450c44ebffb28f"
    },
    {
        "author": "丘崈",
        "dynasty": "宋",
        "type": "词",
        "rhythmic": "扑蝴蝶",
        "title": "",
        "preface": "",
        "paragraphs": [
            "鸣鸠乳燕。",
            "春在梨花院。",
            "重门镇掩。",
            "沈沈帘不卷。",
            "纱窗红日三竿，睡鸭馀香一线。",
            "佳眠悄无人唤。",
            "谩消遣。",
            "行云无定，楚雨难凭梦魂断。",
            "清明渐近，天涯人正远。",
            "尽教闲了秋千，觑著海棠开遍。",
            "难禁旧愁新怨。"
        ],
        "notes": "",
        "id": "42d0b661f32df4dcca4a478afbb24133"
    },
    {
        "author": "丘崈",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "尊前宾主角多才。",
            "亦许我同来。",
            "诗思竞翻三峡，酒狂欲拗连台。",
            "身闲有限，莫辞光景，刻烛相催。",
            "沙路即看联辔，上林趁赏流杯。"
        ],
        "notes": "",
        "id": "2df1de543c888cd1c8f95636d7fc2eda"
    },
    {
        "author": "丘崈",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "几回相与叹高才。",
            "忽报驭风来。",
            "谁道亟朝天阕，更能同上春台。",
            "主人早晚，班联玉笋，行听连催。",
            "湖上饱赓新唱，思堂快泻深杯。"
        ],
        "notes": "",
        "id": "35c21fb8d57fcc6dfd1adf5454179ca6"
    },
    {
        "author": "丘崈",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "晚风斜日折梅花。",
            "楼外卷残霞。",
            "领略一城春气，华灯十万人家。",
            "轻衫短帽，风前趁马，月下随车。",
            "道个小来脚定，那人笑隔笼纱。"
        ],
        "notes": "",
        "id": "1443b5f355a4be552cf04233c3b73f3d"
    },
    {
        "author": "丘崈",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "风佩珊珊。",
            "云屏曲曲，愁绝春悭。",
            "无奈馀寒。",
            "半醒宿酒，御夹成单。",
            "深沈院落人闲。",
            "凭阑处、眉颦黛残。",
            "彩笔慵拈。",
            "新声微度，兴入云山。"
        ],
        "notes": "",
        "id": "faad0e94c8de164bbdf87957dc7186c1"
    },
    {
        "author": "丘崈",
        "dynasty": "宋",
        "type": "词",
        "rhythmic": "梅弄影",
        "title": "",
        "preface": "",
        "paragraphs": [
            "雨晴风定。",
            "一任春寒逞。",
            "要勒群芳未醒。",
            "不废梅花，晚来妆面靓。",
            "曲阑斜凭。",
            "水栏临清镜。",
            "翠竹箫骚相映。",
            "付与幽人，巡池看弄影。"
        ],
        "notes": "",
        "id": "e6129d88e94374ed14d61d22a1051e2d"
    },
    {
        "author": "丘崈",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "彩舰驾飞鹢，帆影漾江乡。",
            "肥梅天气，一声横玉换新阳。",
            "惊起沙汀鸥鹭，点破暮天寒碧，极目楚天长。",
            "一抹残霞外，云断水茫茫。",
            "朔清风，歌白雪，和沧浪。",
            "枕流亭馆，昔年行处半荒凉。",
            "我欲骖风游戏，收拾烟波佳景，一一付词章。",
            "闻说洞天好，何处水中央。"
        ],
        "notes": "",
        "id": "68e829a6d768d8d648c8ca373be0c7c4"
    },
    {
        "author": "丘崈",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "一叶下林表，秋色满蘅皋。",
            "江风吹雨初过，天宇一何高。",
            "蜡屐径来堂上，倚杖け然长啸，万里看云涛。",
            "逸兴浩无际，安得驾灵鳌。",
            "叹吾生，天地里，一秋毫。",
            "江山如传，古来阅尽几英豪。",
            "回首只今何在，举目依然风景，此意属吾曹。",
            "欲去重惆怅，松径冷萧骚。"
        ],
        "notes": "",
        "id": "707efe289c11866b3b3f3bf6270ec02a"
    },
    {
        "author": "丘崈",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "小队拥龙节，三度过鲈乡。",
            "烟波万顷，欸波绉湿斜阳。",
            "何处渔舟唱晚，最是芦花风断，欸乃一声长。",
            "矫首望空阔，逸兴坠微茫。",
            "笑尘缨，何日许，濯沧浪。",
            "天随甫里，相寻无处一凄凉。",
            "会把水光山色，收入烟蓑短艇，胜世作清狂。",
            "举酒属公子，富贵未渠央。"
        ],
        "notes": "",
        "id": "f296d28a5a9ea20a857f47297de20653"
    },
    {
        "author": "丘崈",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "人物冠江左，正始有遗音。",
            "谪仙风味，洒然那受一尘侵。",
            "倚马文章天与，霏屑谈辞云委，宣室为虚襟。",
            "小驻外台节，聊屈济时心。",
            "记长庚，曾入梦，恰而今。",
            "橙黄橘绿，可人风物是秋深。",
            "九日明朝佳节，得得天教好景，供与醉时吟。",
            "从此寿千岁，一岁一登临。"
        ],
        "notes": "",
        "id": "79ba2d9a6ca5793c811812eccc5e3cbe"
    },
    {
        "author": "丘崈",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "一雁破空碧，秋满荻花洲。",
            "淮山淡扫，欲颦眉黛唤人愁。",
            "落日归云天外，目断清江无际，浩荡没轻鸥。",
            "有恨寄流水，无泪学羁囚。",
            "望石城，思东府，话西州。",
            "平芜千里，古来佳处几回秋。",
            "歌舞当年何在，罗绮一时同尽，梦幻两悠悠。",
            "杯到莫停手，唯酒可忘忧。"
        ],
        "notes": "",
        "id": "d15b23ede6da9a0837d763f4334ff9f2"
    },
    {
        "author": "丘崈",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "蕊珠仙籍标名，绛纱覆玉云霞里。",
            "銮坡凤掖，丝絇鸣佩，甘泉近侍。",
            "濯柳临春，饤梨照座，绝尘风味。",
            "记青蒲、夜半论兵，万人惊诵回天意。",
            "麟组遥临万里。",
            "谈笑处、江山增丽。",
            "遐冲坐折，风流馀事，唯应燕喜。",
            "新筑沙堤，暂占熊梦，恰经长至。",
            "过佳辰献寿，双旌便好，作朝天计。"
        ],
        "notes": "",
        "id": "622bb731cc6442d8cfa121ce0642a0db"
    },
    {
        "author": "丘崈",
        "dynasty": "宋",
        "type": "词",
        "rhythmic": "汉宫春",
        "title": "",
        "preface": "",
        "paragraphs": [
            "闻说瓢泉，占烟霏空翠，中著精庐。",
            "旁连吹台燕榭，人境清殊。",
            "犹疑未足，称主人、胸次恢疏。",
            "天自与，相攸佳处，除今禹会应无。",
            "选胜卧龙东畔，望篷莱对起，岩壑屏如。",
            "秋风夜凉弄笛，明月邀予。",
            "三英笑粲，更吴天、不隔莼鲈。",
            "新度曲，银钩照眼，争看阿素工书。"
        ],
        "notes": "",
        "id": "fc53f152873454d6e1dd9f1e45ca7e6d"
    },
    {
        "author": "丘崈",
        "dynasty": "宋",
        "type": "词",
        "rhythmic": "汉宫春",
        "title": "",
        "preface": "",
        "paragraphs": [
            "横笛吹梅，记南楼夜月，疏蕊纤枝。",
            "香尘软红自暖，不怕寒欺。",
            "人归梦悄，怅凭阑、密约深期。",
            "身渐老，风流纵在，逢花那似当时。",
            "东阁占春宜早，甚开迟也似，雪屋疏篱。",
            "须公彩毫度曲，锦帐题诗。",
            "多应见我，怪尊前、华发其谁。",
            "烦道与，巡檐共笑，元是旧日相知。"
        ],
        "notes": "",
        "id": "e1dc38486a75fcd9c0a645f20c236677"
    },
    {
        "author": "丘崈",
        "dynasty": "宋",
        "type": "词",
        "rhythmic": "江城梅花引",
        "title": "",
        "preface": "",
        "paragraphs": [
            "轻煤一曲染霜纨。",
            "小屏山。",
            "有无间。",
            "宛是西湖，雪后未晴天。",
            "水外几家篱落晚，半开关。",
            "有梅花、傲峭寒。",
            "渐看。",
            "渐远。",
            "水弥漫。",
            "小舟轻，去又还。",
            "野桥断岸，隐萧寺、□出晴峦。",
            "忆得孤山，山下竹溪前。",
            "佳致不妨随处有，小窗闲，与词人、伴醉眠。"
        ],
        "notes": "",
        "id": "e4ab7a142751abc291b7cda7e4192946"
    },
    {
        "author": "丘崈",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "匏系弥年，江北江南，羡君去来。",
            "笑山横南浦，朝来爽致，文书堆案，胸次生埃。",
            "放旷如君，拘縻如我，试问人生谁乐哉。",
            "真难学，是得留且住，欲去须回。",
            "何时竹屋茅斋。",
            "去相傍为邻三径开。",
            "撰小窗临水，危亭当巘，随宜有竹，著处须梅。",
            "坐读黄庭，手援紫藟，一寸丹田时自栽。",
            "当馀暇，更与君来往，林下徘徊。"
        ],
        "notes": "",
        "id": "79aca12251c56d0fe1c7b10a15c0513b"
    },
    {
        "author": "丘崈",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "雨趣轻寒，风作秋声，燕归雁来。",
            "动天涯羁思，登山临水，惊心节物，极目烟埃。",
            "客里逢君，才同一笑，何遽言归如此哉。",
            "别离久，算不应兴尽，却棹船回。",
            "主人下榻高斋。",
            "更点检笙歌频宴开。",
            "便留连不到，迎春见柳，也须小驻，度腊观梅。",
            "花上盈盈，闺中脉脉，应念胡麻正好栽。",
            "从教去，正危阑望断，小倚徘徊。"
        ],
        "notes": "",
        "id": "b6871861091d2b6384ef24b20d265f0c"
    },
    {
        "author": "丘崈",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "丰肌腻体，雅淡仍娇贵。",
            "不与群芳竞姝丽。",
            "向琼林珠殿，独占春风，仙仗里，曾奉三宫燕喜。",
            "低回如有恨，失意含羞，乐事繁华竟谁记。",
            "应怜我，空老去，无句酬伊，吟未就，不觉东风又起。",
            "镇独立黄昏怯轻寒，这情绪、年年共花憔悴。"
        ],
        "notes": "",
        "id": "a06a89c8d067609012bd1a6eb28b6d2a"
    },
    {
        "author": "丘崈",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "花中尤物，欲赋无佳句。",
            "深染燕脂浅含露。",
            "被春寒无赖，不放全开，才半吐，翻与留连妙处。",
            "人间称绝色，倾国倾城，试问太真似花否。",
            "最娉婷，偏艳冶，百媚千娇，谁道许，须要能歌解舞。",
            "算费尽、春工到开时，甚却付、连宵等闲风雨。"
        ],
        "notes": "",
        "id": "c6f7b1d8671ed7ee24772624c6edc4bf"
    },
    {
        "author": "丘崈",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "□□春□，□画□□处。",
            "十里红莲照歌舞。",
            "望鳌山天际，宝篆翻空，看未了，涌出珠宫贝宇。",
            "锦江桥那畔，罗绮重重，曲巷深坊暗香度。",
            "玉相辉，花并艳，明月随人，归去也，零落珠玑翠羽。",
            "先如许、风光更元宵，算却好、图将凤城夸去。"
        ],
        "notes": "",
        "id": "787f0825d3455778ad8de81252e58b07"
    },
    {
        "author": "丘崈",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "江城梅柳，惯得春先处。",
            "催趁风光上歌舞。",
            "见九衢、车马流水如龙，喧笑语，罗绮香尘载路。",
            "欢娱多暇日，尊俎风流，重见承平旧官府。",
            "有多少、佳丽事，坠珥遗簪，芳径里，瑟瑟珠玑翠羽。",
            "好惜取、韶华醉连宵，更莫待、收灯酒阑人去。"
        ],
        "notes": "",
        "id": "626c474d66c283521e54fac54ecc1c7f"
    },
    {
        "author": "丘崈",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "一番好景，近莺花时候。",
            "才过收灯便晴昼。",
            "正熊罴、占梦日，戏彩称觞，当此际，须信人间未有。",
            "光华分瑞节，粉署兰台，谁出如公望郎右。",
            "气如虹，才吐凤，指掌功名，馀事也，千载犹当不朽。",
            "待辟国、清边取封侯，看肘后、黄金印悬如斗。"
        ],
        "notes": "",
        "id": "a6ad7e3fefb2d88d34ab55a8eda4f7b1"
    },
    {
        "author": "丘崈",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "胜子幡儿袅鬓云。",
            "钗头绝唱旧曾闻。",
            "江城喜见又班春。",
            "拂柳和风初有信，欺梅残雪已无痕。",
            "只应笑语作春温。"
        ],
        "notes": "",
        "id": "ad73b6847c72b2356b5a7deb5f5f3021"
    },
    {
        "author": "丘崈",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "铁锁星桥永夜通。",
            "万家帘幕度香风。",
            "俊游人在笑声中。",
            "罗绮十行眉黛绿，银花千炬簇莲红。",
            "座中争看黑头公。"
        ],
        "notes": "",
        "id": "8330386f3bcff062a7d2a39e245847f1"
    },
    {
        "author": "丘崈",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "潇洒无湖仙。",
            "踏遍尘寰。",
            "吟哦长忆两松闲。",
            "邂逅天涯还一笑，璧合珠连。",
            "风采照衰残。",
            "妙语冷然。",
            "妓围香暖簇金蝉。",
            "端为故人情未减，醉玉颓山。"
        ],
        "notes": "",
        "id": "f46d4416884f1b170321b3cc132fad47"
    },
    {
        "author": "丘崈",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "平楚苍然，烟霭外、飞鸿冥灭。",
            "身老矣、登临感慨，几时当彻。",
            "痛饮从教吹帽落，悲歌莫击壶边缺。",
            "算人生、任运复何为，伤情切。",
            "功名事，休谩说。",
            "渠有命，谁工拙。",
            "且随宜斗健，强酬佳节。",
            "九节从今知几度，试看镜里头如雪。",
            "向醉中、赢取万缘空，真蝉脱。"
        ],
        "notes": "",
        "id": "64c49984c24ddd26184e7b4e05e96a01"
    },
    {
        "author": "丘崈",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "楚甸云收，歌舞地、依然江渚。",
            "嗟往事、豪华无限，梦回何许。",
            "翠被那知思玉度，绣袿谩说为行雨。",
            "悄不禁、俯仰一凄凉，成千古。",
            "吴蜀会，襟喉处。",
            "据胜势，开天府。",
            "著诗书元帅，谈笑尊俎。",
            "步障月明翻鼓吹，华榱雾湿披窗户。",
            "把胜游、都与旧风光，湔尘土。"
        ],
        "notes": "",
        "id": "117a44ef366d80c5dbde9be4bac8646d"
    },
    {
        "author": "丘崈",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "冠盖吴中，羡来往、风流二老。",
            "谈笑处、清风满座，倡酬不了。",
            "琪树相鲜崑阆里，玉山高并云烟表。",
            "叹□时、顿有古来无，功名早。",
            "膺帝眷，符梦兆。",
            "为国镇，腾光耀。",
            "更宁容秀野，醉眠清晓。",
            "麟组已联方面重，衮衣行接天香绕。",
            "许畸人、巾履奉英游，荣多少。"
        ],
        "notes": "",
        "id": "3901f31d689fcd49b6d8402cefb4deab"
    },
    {
        "author": "丘崈",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "十载重游，愧好在、吴中父老。",
            "官事里、空然痴绝，竟何曾了。",
            "赖有平生知己地，全胜末路依刘表。",
            "竟此身、还复雁门踦，宁论早。",
            "篷仙语，开朕兆。",
            "郇翰洒，增荣耀。",
            "倚先声风动，了然家晓。",
            "翘馆每烦尘想□，宾筵更著红妆绕。",
            "算从前、得此慰初心，於人少。"
        ],
        "notes": "",
        "id": "2226ba76464a6daf5d87b4e2c6cb6cd3"
    },
    {
        "author": "丘崈",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "玉宇无尘，斜阳外、江楼伫立。",
            "人正远、骑鲸南去，笑言难挹。",
            "冰雪生寒烟瘴冷，海山著处恩波湿。",
            "问碧门、金阕待君来，何时入。",
            "犹自有，新篇什。",
            "应念我，相思急。",
            "满乌丝挥遍，麝煤香浥。",
            "尊酒相逢佳□□，十年一梦长川吸。",
            "想上都、风月未盟寒，追良集。"
        ],
        "notes": "",
        "id": "e066463e39937b2c2f45aae10c86c49f"
    },
    {
        "author": "丘崈",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "驻马江头，聊自放、尘劳踪迹。",
            "身渐老、尊前羞见，异乡风物。",
            "雪柳垂金旛胜小，钗头又报春消息。",
            "记去年、持酒觅新词，人疏隔。",
            "时序好，今犹昔。",
            "携赏处，空追忆。",
            "都如梦才觉，悄然难觅。",
            "且饮不须论许事，从今煞有佳天色。",
            "但官闲、有酒便嬉游，愁无益。"
        ],
        "notes": "",
        "id": "0b11847fff743fd77d7db773ab8abe61"
    },
    {
        "author": "丘崈",
        "dynasty": "宋",
        "type": "词",
        "rhythmic": "点绛唇",
        "title": "",
        "preface": "",
        "paragraphs": [
            "花落花开，等闲不管流年度。",
            "旧游何处。",
            "浅立空凝伫。",
            "惊拍栏干，忍见春将暮。",
            "凭风絮。",
            "为人飞去。",
            "散作愁无数。"
        ],
        "notes": "",
        "id": "bae30820584eefb774fb3c2135ba943c"
    },
    {
        "author": "丘崈",
        "dynasty": "宋",
        "type": "词",
        "rhythmic": "祝英台・祝英台近",
        "title": "",
        "preface": "",
        "paragraphs": [
            "聚春工，开绝艳，天巧信无比。",
            "旧日京华，应也只如此。",
            "等闲一尺娇红，燕脂微点，宛然印、昭阳玉指。",
            "最好是。",
            "乐岁台府官闲，风流剩欢意。",
            "痛饮连宵，花也为人醉。",
            "可堪银烛烧残，红妆归去，任春在、宝钗云髻。"
        ],
        "notes": "",
        "id": "bbc25f37547eab10f7f1b8fd8db20bbe"
    },
    {
        "author": "丘崈",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "云林带水山横阁。",
            "故人去尽添萧索。",
            "反照射微茫。",
            "临分愁夕阳。",
            "传柑当令节。",
            "连璧朝天阕。",
            "还有雁西飞。",
            "慰人新别离。"
        ],
        "notes": "",
        "id": "6e30313f1a5460d1d6ceee859ccdf637"
    },
    {
        "author": "丘崈",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "秋声夜到秋香园。",
            "重帘拭卷都开遍。",
            "只似旧时香。",
            "更添些子黄。",
            "绮窗人共赋。",
            "犹忆分香句。",
            "别后几回秋。",
            "见花空复愁。"
        ],
        "notes": "",
        "id": "5d8ff18a6f648393197ebf310803552b"
    },
    {
        "author": "丘崈",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "壶边击断歌无节。",
            "山川一带伤情切。",
            "依旧石头城。",
            "夕阳天外明。",
            "行人谁是侣。",
            "遗唱今何许。",
            "对酒转愁多。",
            "愁多奈酒何。"
        ],
        "notes": "",
        "id": "fc5e9304fc6eba058c2140e172bde501"
    },
    {
        "author": "丘崈",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "风传芳信，晓色便清霁。",
            "帘幕护春寒，篆香温、笙簧韵美。",
            "使华容与，星动帝王州，花上脸，柳边眉，竞报占熊喜。",
            "欢娱好是，玉塞无尘起。",
            "鞭计小迟留，要长折、遐冲万里。",
            "传闻有诏，宣室待归来，醽醁满，叵罗深，莫负春葱指。"
        ],
        "notes": "",
        "id": "fde7a30c93d19c9fdf41b40ad354c181"
    },
    {
        "author": "丘崈",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "逼砌筠窗围小院，日照花枝，疏影重重见。金鸭无风香自暖，腊寒才比春寒浅。",
            "画景温温烘笔砚，闲把安西，六纸都临遍。茗碗不禁幽梦远，鹊来唤起斜阳晚。"
        ],
        "notes": "",
        "id": "e3ba739ac97ff5227f7204a5c5217b90"
    },
    {
        "author": "丘崈",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "鼓吹东方天欲晓，打彻伊州，梅柳都开了。尽道鄞江春许早，使君未到春先到。",
            "号令只凭花信报，旗垒精明，家世临淮妙。遥想明年元夕好，玉人更著华灯照。"
        ],
        "notes": "",
        "id": "a9882c33fa64512612d6d013a24f6cf1"
    },
    {
        "author": "丘崈",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "梅子著花当献寿，得得天工，有意还知否。教在岁寒双雪后，长年不羡松筠茂。",
            "莫厌杯深歌舞奏，约略丝纶，正是来时候。富贵明年公自有，天香公烛黄封酒。"
        ],
        "notes": "",
        "id": "64c5321f758a6686ef5fffcceab3d536"
    },
    {
        "author": "丘崈",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "明日又还重九，黄昏小雨疏风。",
            "菊英萸糁一尊同。",
            "付与今宵号梦。",
            "寒意梧桐叶上，客愁画角声中。",
            "小楼何日却从容。",
            "千里此情应共。"
        ],
        "notes": "",
        "id": "ce78f780a353726a67033e48ccb8506a"
    },
    {
        "author": "丘崈",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "恰好轻篷短棹，绝胜锦缆牙樯。",
            "一声横笛起微茫。",
            "十里红莲步障。",
            "小待山头吐月，何妨说剑杯长。",
            "更看风露洗湖光。",
            "水底金盘滉漾。"
        ],
        "notes": "",
        "id": "d3eaf57154bea5fd79cb58b1d0b7dc3e"
    },
    {
        "author": "丘崈",
        "dynasty": "宋",
        "type": "词",
        "rhythmic": "西河",
        "title": "",
        "preface": "",
        "paragraphs": [
            "清似水。",
            "不了眼中供泪。",
            "今宵忍听唱阳关，暮云千里。",
            "可堪客里送行人，家山空老春荠。",
            "道别去、如许易。",
            "离合定非人意。",
            "几年回首望龙门，近才御李。",
            "也知追诏有来时，匆匆今见归骑。",
            "整弓刀，徒御喜。",
            "举离觞、饮釂无味。",
            "端的慰人愁悴。",
            "想天心，注倚方深，应是日日传宣公来未。"
        ],
        "notes": "",
        "id": "945e003eafd75e86884a8c0f2ae7b4e5"
    },
    {
        "author": "丘崈",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "十分风味似诗人。",
            "有些子太清生。",
            "只应最嫌俗子，消瘦却盈盈。",
            "风乍静，雪初晴。",
            "月微明。",
            "泊然疏淡，莫是无情，作个关情。"
        ],
        "notes": "",
        "id": "3b6f158ca383b762496a74e762bff7bc"
    },
    {
        "author": "丘崈",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "芙蓉深径小肩舆。",
            "相并语徐徐。",
            "红妆著处迎笑，遮路索踟蹰。",
            "锦步障，绣储胥。",
            "绕重湖。",
            "更添月照，人面花枝，疑在蓬壶。"
        ],
        "notes": "",
        "id": "51b8e67a45b73e51189525540b66b551"
    },
    {
        "author": "丘崈",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "素衣苍狗不成妍。",
            "何意妒蝉娟。",
            "不知高处难掩，终自十分圆。",
            "涵万象，独当天。",
            "照无边。",
            "乾坤呈露，何况人间，大地山川。"
        ],
        "notes": "",
        "id": "947c6274bf1ff74c363dbb902a812348"
    },
    {
        "author": "丘崈",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "东风罨岸进船难。",
            "酒醒篆香残。",
            "不堪客里无绪，那更晚来寒。",
            "思往事，耿无眠。",
            "掩屏山。",
            "夜深人静，何处一声，月子弯弯。"
        ],
        "notes": "",
        "id": "5b0c227ed3252b051d1141bbf29f5146"
    },
    {
        "author": "丘崈",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "花雨润，烟锁玉炉香韵。",
            "笑度华年春不尽，寿觞寒食近。",
            "甲子才周一瞬，争羡珠颜青鬓。",
            "咫尺朝元仙路稳，碧云新有信。"
        ],
        "notes": "",
        "id": "fa0a660499e8bff9864af2041f22fc03"
    },
    {
        "author": "丘崈",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "罗袖薄，玉臂镂花金约。",
            "起晚欠伸莲步弱，倚床娇韵恶。",
            "独自青楼珠箔，怎向日长花落。",
            "门掩东风春寂寞，误人瞋喜鹊。"
        ],
        "notes": "",
        "id": "0967c25a9d10bef77f9c297b2602dbb4"
    },
    {
        "author": "丘崈",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "槐阴绿，帘卷翠屏山曲。",
            "照眼冰壶寒并玉，赐衣便雾縠。",
            "熊梦又惊初卜，好在掖垣梧竹。",
            "应讶人归犹未速，已颁新诏墨。"
        ],
        "notes": "",
        "id": "1c24b254945405ee6fbd9dceb4c23573"
    },
    {
        "author": "丘崈",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "风又雨，吹面落花红舞。",
            "把酒不禁春思苦，别离闻杜宇。",
            "叠嶂楼头佳处，犹想襞笺容与。",
            "思入云山便好语，莫辞频寄取。"
        ],
        "notes": "",
        "id": "224913f095655527fd811d52887beda8"
    },
    {
        "author": "丘崈",
        "dynasty": "宋",
        "type": "词",
        "rhythmic": "醉花阴",
        "title": "",
        "preface": "",
        "paragraphs": [
            "碧玉槎桠金粟小。",
            "山路惊秋老。",
            "倒倚湿寒烟，似怯秋风，阁泪啼清晓。",
            "铜壶冷浸宜深窈。",
            "人试新妆巧。",
            "云鬓一枝斜，小阁幽窗，是处都香了。"
        ],
        "notes": "",
        "id": "badc5c80241389d6a6bc931b19c459ea"
    },
    {
        "author": "丘崈",
        "dynasty": "宋",
        "type": "词",
        "rhythmic": "锦帐春",
        "title": "",
        "preface": "",
        "paragraphs": [
            "翠竹如屏，浅山如画。",
            "小池面、危桥一跨。",
            "著棕亭临水，宛然郊野。",
            "竹篱茅舍。",
            "好是天寒，倍添幽雅。",
            "正雪意、垂垂欲下。",
            "更朦胧月影，弄明初夜。",
            "梅花动也。"
        ],
        "notes": "",
        "id": "3ebb2a6dc0ce42e87f33b0d1efbf67f9"
    },
    {
        "author": "丘崈",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "玳瑁宴中见绿珠。",
            "淡然高韵胜施朱。",
            "揉兰雾縠蔷薇浅，半露冰肌玉不如。",
            "餐秀色，味肤腴。",
            "轻红端合与为奴。",
            "只愁宴罢翻成恨，赢得偏怜不似初。"
        ],
        "notes": "",
        "id": "94f0e676ab594b1b383d7b457c7ff79b"
    },
    {
        "author": "丘崈",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "两两维舟近柳堤。",
            "菱歌迤逦过前溪。",
            "曲中自诉衷肠事，岸上行人那得知。",
            "金齿屐，翠云篦。",
            "女萝为带蕙为衣。",
            "惜花贪折归时晚，急桨相呼入翠微。"
        ],
        "notes": "",
        "id": "bf492455325c93ba06f937ff7748cc32"
    },
    {
        "author": "丘崈",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "准拟关门度一秋。",
            "强扶衰病起相酬。",
            "不辞酩酊还吹帽，自笑鬅鬙怯露头。",
            "江日晚，更迟留。",
            "争传五马足风流。",
            "论车载酒浑闲事，著笼藏花说未休。"
        ],
        "notes": "",
        "id": "5b62677cb29088fc69675aaf9653c5c1"
    },
    {
        "author": "丘崈",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "陆海蓬壶自有山。",
            "光风霁月未应悭。",
            "但将歌舞酬佳节，却信阴晴是等闲。",
            "花照夜，烛烘盘。",
            "明年公更酒肠宽。",
            "奉陪黄伞传柑宴，莫望红妆拥座欢。"
        ],
        "notes": "",
        "id": "e487ac0f212cf3ee90ed900a150a4fae"
    },
    {
        "author": "丘崈",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "怀抱环奇懒叩阍。",
            "朝阳独赋远人村。",
            "即看飞下芝封诏，会见趣归金马门。",
            "今夕饮，拼濡裙。",
            "一时尊俎尽诗人。",
            "唯馀阿买真才劣，醉后犹能写八分。"
        ],
        "notes": "",
        "id": "47fad6f2bc5afed0e9ee3418ad8d1c73"
    },
    {
        "author": "丘崈",
        "dynasty": "宋",
        "type": "词",
        "rhythmic": "黄河清",
        "title": "",
        "preface": "",
        "paragraphs": [
            "鼓角清雄占云祲。",
            "喜边尘、今度还静。",
            "一线乍添，长觉皇州日永。",
            "楼外崇牙影转，拥千骑、欢声万井。",
            "太平官府人初见，梦熊三占佳景。",
            "皇恩夜出天闱，云章粲、凤鸾飞动相映。",
            "宝带万钉，与作今朝佳庆。",
            "勋业如斯得也，况整顿、江淮大定。",
            "这回恰好，归朝去、共调金鼎。"
        ],
        "notes": "",
        "id": "8d18587bf0aa62817e12d032effbdd1e"
    }
]