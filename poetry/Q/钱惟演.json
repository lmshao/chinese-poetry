[
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "南朝",
        "preface": "",
        "paragraphs": [
            "结绮临春映夕霏，景阳钟动曙星稀。",
            "潘妃宝钏光如昼，江令花牋落似飞。",
            "舴艋凌波朱火度，觚棱拂汉紫烟微。",
            "自从饮马秦淮水，蜀柳无因对殿帏。"
        ],
        "notes": "",
        "id": "e0f2e7a3d5f23c5aeeaab71c7467fcb6"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "禁中庭树",
        "preface": "",
        "paragraphs": [
            "紫闼分阴地，丹条擢秀时。",
            "高枝接温树，密叶覆辛夷。",
            "夜影瑶光接，晨英玉露滋。",
            "乘春好封殖，为赋角弓诗。"
        ],
        "notes": "",
        "id": "d43a7d39e5425412343dff86f09d902d"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "休沐端居有怀希圣少卿学士",
        "preface": "",
        "paragraphs": [
            "雕盘琼蕊冰寒凘，密树蝉嘶下直时。",
            "更赋新诗答灵运，不将团扇隔元规。",
            "经梅绿草沿阶上，尽日流风转蕙迟。",
            "祇待觚棱照初旭，横经还集绛纱韩。"
        ],
        "notes": "",
        "id": "3772ac99cf0bb5a9580da7f429100de1"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "再次首唱韵和",
        "preface": "",
        "paragraphs": [
            "云变危峰万里横，簟铺湘水一床平。",
            "红兰受露消晨渴，绿蕙翻风析夜酲。",
            "逸少偶书葵扇贵，羊欣闲卧练裙轻。",
            "无妨天上芝泥熟，独看瑶光近太清。"
        ],
        "notes": "",
        "id": "abefe09f321ee84b319699d10b989b07"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "槿花",
        "preface": "",
        "paragraphs": [
            "绮霞初结处，珠露未晞时。",
            "宝树宁三尺，华灯更九枝。",
            "亭亭方自喜，黯黯却成悲。",
            "欲作飞烟散，犹怜反照迟。"
        ],
        "notes": "",
        "id": "6e2410ab7ce661a5218d8afef1d5395e"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "汉武",
        "preface": "",
        "paragraphs": [
            "一曲横汾鼓吹回，侍臣高会柏梁台。",
            "金芝烨煜凌晨见，青雀轩翔白昼来。",
            "立候东溟邀鹤驾，穷兵西极待龙媒。",
            "甘泉祭罢神光灭，更遣人间识玉杯。"
        ],
        "notes": "",
        "id": "d554b78db63a809e3108f5bb801394d0"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "馆中新蝉",
        "preface": "",
        "paragraphs": [
            "冉冉光风泛紫兰，新声含怨日将残。",
            "自怜伴雀成团扇，谁许迎秋集武冠。",
            "委蜕亭皋随木叶，飞緌云表拂仙盘。",
            "青葱玉树连金爵，不觉醯鸡竞羽翰。"
        ],
        "notes": "",
        "id": "0915c6e80fecad519abcd6f5b731791b"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "夜䜩",
        "preface": "",
        "paragraphs": [
            "昨夜䜩南堂，华灯烛九光。",
            "削青争落笔，举白鬭飞觞。",
            "祇觉辉裴玉，宁思梦谢塘。",
            "解烦多蜜勺，藉俎半兰芳。",
            "促席风弦怨，开帘月露凉。",
            "酡颜君莫诉，西北转银潢。"
        ],
        "notes": "",
        "id": "91e6c3d9e9092ee110706916af60a943"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "鹤",
        "preface": "",
        "paragraphs": [
            "碧树阴浓接玉墀，几年飞舞伴长离。",
            "天渊风雨多秋意，辽海烟波失旧期。",
            "自许一鸣闻逈汉，可随三匝绕空枝。",
            "从来腐鼠何曾顾，不似鹓雏枉见疑。"
        ],
        "notes": "",
        "id": "baf1936e27c8ce43774a5926b84022c4"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "公子",
        "preface": "",
        "paragraphs": [
            "莲勺交衢接荻园，来时十里一开筵。",
            "歌翻南国桃根曲，马过章台杏叶鞯。",
            "别殿对回双绶贵，后门归夜九枝然。",
            "闲随翠幰欹乌帽，紫陌三条入柳烟。"
        ],
        "notes": "",
        "id": "c697bc9c6902db7bf79ae7ef237f77ee"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "宣曲二十二韵",
        "preface": "",
        "paragraphs": [
            "绛缕初分后，银镮未解时。",
            "已障纨扇笑，犹捧玉壶悲。",
            "乞巧长生殿，迎风太液池。",
            "雕屏涵火齐，宝帐隔琉璃。",
            "欲买词人赋，空传狎客诗。",
            "蔗浆销内热，琼蕊疗朝饥。",
            "绮蒂桃初熟，红心草欲披。",
            "凌波渡罗袜，向日翳华芝。",
            "素脸分丹柰，香津滴紫梨。",
            "龙梭随振素，獭髓补凝脂。",
            "蓬饵重阳节，金针七夕期。",
            "玉膏尝滵溢，翠盖逐葳蕤。",
            "弦急哀随指，歌长恨入眉。",
            "青鸾惟有舞，赤凤可能疑。",
            "下蔡迷还易，平阳破未知。",
            "髻高钗自坠，腰细佩长垂。",
            "出恐严钟晚，归嫌钿幰迟。",
            "辘轳惊晓梦，鹦鹉漏春思。",
            "魂怨惟愁断，肠柔已自危。",
            "璧珰萤影度，琼户藓花滋。",
            "掩鼻谗难诉，披图悔岂追。",
            "祇应金带枕，聊为达微辞。"
        ],
        "notes": "",
        "id": "2c532328fe11dfd515d97dd95becc857"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "夜意",
        "preface": "",
        "paragraphs": [
            "漏浅风微夜未胜，雨云无迹火云凝。",
            "簟铺寒水频移枕，帐卷轻烟更背灯。",
            "沃顶几思金掌露，涤烦谁借玉壶冰。",
            "兰台知有披襟处，宋玉多才独自登。"
        ],
        "notes": "",
        "id": "e9bedfb8cf3d9e4fe0bdfa9737f31b11"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "明皇",
        "preface": "",
        "paragraphs": [
            "山上汤泉架玉梁，云中复道拂瑶光。",
            "丝囊暗结三危露，翠幰时遗百和香。",
            "枉是金鸡亲便坐，更抛珠被掩方床。",
            "匆匆一曲凉州罢，万里桥边见夕阳。"
        ],
        "notes": "",
        "id": "4d764f6b0cda8d7b02d8464417dc80b1"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "别墅",
        "preface": "",
        "paragraphs": [
            "别馆斗城傍，斜轩映曲房。",
            "苍头冠绿帻，中妇织流黄。",
            "复道登平乐，期门集未央。",
            "意钱梁冀宅，挟瑟莫愁堂。",
            "走马章台柳，停车陌上桑。",
            "彀弓随宝障，投辖付银床。",
            "出戴繁星急，归冲细雨忙。",
            "曾过阿君宿，醉舞起跳梁。"
        ],
        "notes": "",
        "id": "11e83d5bf178cfd64d6a53a5599a2bc5"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "无题三首  其一",
        "preface": "",
        "paragraphs": [
            "误语成疑意已伤，春山低歛翠眉长。",
            "鄂君绣被朝犹掩，荀令薰炉冷自香。",
            "有恨岂因燕凤去，无言宁为息侯亡。",
            "合欢不验丁香结，祇得凄凉对烛房。"
        ],
        "notes": "",
        "id": "3ca0c4108a8e69921863ce6fa2e754cc"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "无题三首  其二",
        "preface": "",
        "paragraphs": [
            "耿耿寒灯照醉罗，看朱成碧意如何。",
            "虎头辟恶无妨枕，犀角凉心更待磨。",
            "惟有幽兰啼月露，可将尺素托云波。",
            "山屏六曲归来夜，祇恐重投折齿梭。"
        ],
        "notes": "",
        "id": "57e68d00239630106c68992f0a02c0bc"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "无题三首  其三",
        "preface": "",
        "paragraphs": [
            "香歇环沉无限猜，春阴浓淡画帘开。",
            "有时盘马看犹懒，尽日投壶笑未回。",
            "蝶怨岂能重傅粉，雉娇疑待更求媒。",
            "啼粧不治金翘暗，肠断温郎玉照台。"
        ],
        "notes": "",
        "id": "19bb37ade1aec8d7011bf62bacaa9b3b"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "荷花",
        "preface": "",
        "paragraphs": [
            "水阔雨萧萧，风微影自摇。",
            "徐娘羞半面，楚女妬纤腰。",
            "别恨抛深浦，遗香逐画桡。",
            "华灯连雾夕，钿合映霞朝。",
            "泪有鲛人见，魂须宋玉招。",
            "凌波终未渡，疑待鹊为桥。"
        ],
        "notes": "",
        "id": "5b50472fbc9c607685c976fd307928a3"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "再赋",
        "preface": "",
        "paragraphs": [
            "玉甃引清泉，风高露白天。",
            "盈盈临一水，羃羃隔长烟。",
            "已分兰芝溺，仍忧赵后仙。",
            "鲛丝衣更密，珠蚌泪长圆。",
            "瑟怨来湘浦，鸿惊近洛川。",
            "金塘正斜照，谁倚木兰船。"
        ],
        "notes": "",
        "id": "213d2a93360a738292d9d22c7891f35e"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "再赋七言",
        "preface": "",
        "paragraphs": [
            "欲网珊瑚碧浪深，横塘斜日带秋阴。",
            "汉宫此地留金餠，洛浦何人遗锦衾。",
            "舞学西城回雅态，歌传南国有余音。",
            "韩凭恨魄如长在，青骨香销亦见寻。"
        ],
        "notes": "",
        "id": "3d80de9691c0fbe947f557b97f4d1e5a"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "又赠一绝",
        "preface": "",
        "paragraphs": [
            "唾露金销月似霜，云屏玉簟剩清光。",
            "不如谁有高唐梦，翠被华灯彻曙香。"
        ],
        "notes": "",
        "id": "46ad1b50e9708955367f261feaa30eae"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "梨",
        "preface": "",
        "paragraphs": [
            "紫花青蒂压枝繁，秋实离离出上兰。",
            "东海圆珪无柰碧，嵰州甜雪不胜寒。",
            "已忧仙佩悬珠重，更恐金刀切玉难。",
            "自与相如解痟渴，何须琼蕊作朝餐。"
        ],
        "notes": "",
        "id": "c8aa655153c40f06eca1b29fcd8c076c"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "泪二首  其一",
        "preface": "",
        "paragraphs": [
            "鲛盘千点怨吞声，蜡炬风高翠箔轻。",
            "夜半商陵闻别鹤，酒阑安石对哀筝。",
            "银屏欲去连珠迸，金屋初来玉筯横。",
            "马上悲歌寄黄鹄，紫台回首暮云平。"
        ],
        "notes": "",
        "id": "b2516f49b494886df6e20b816d12fd52"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "泪二首  其二",
        "preface": "",
        "paragraphs": [
            "家在河阳路入秦，楼头相望祇酸辛。",
            "江南满目新亭宴，旗鼓伤心故国春。",
            "仙掌倚天频滴露，方诸待月自涵津。",
            "荆王未辨连城价，肠断南州抱璧人。"
        ],
        "notes": "",
        "id": "a57cddfb719d080c12a0ad2199f21b60"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "七夕",
        "preface": "",
        "paragraphs": [
            "紫天银水渡辛夷，藻帐雕屏解佩时。",
            "金朔窗中窥阿母，小姑堂上忆兰芝。",
            "初宵已有穿针乐，欲曙还成弄杼悲。",
            "若比人间更肠断，万重云浪寄微辞。"
        ],
        "notes": "",
        "id": "dbcd7522d79fec5530861a8e7091245f"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "成都",
        "preface": "",
        "paragraphs": [
            "武侯千载有遗灵，盘石刀痕尚未平。",
            "巴妇自饶丹穴富，汉庭还责碧砮征。",
            "雨经蜀市应和酒，琴到临邛别寄情。",
            "知有忠臣能叱驭，不论云栈更峥嵘。"
        ],
        "notes": "",
        "id": "395505b4c271b06748665336f0c82639"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "秋夜对月",
        "preface": "",
        "paragraphs": [
            "颢气中秋正，明河左界长。",
            "桂孤香易散，蚌冷泪先汪。",
            "飞盖倾兰坂，鸣琴厌烛房。",
            "玉盘浮浩露，素绠冰寒浆。",
            "浪白江连楚，风凄笛怨羌。",
            "庾楼聊顾慕，潘省更悲凉。",
            "雪漫夸圆璧，珠休号夜光。",
            "嫦娥悔孀独，空见海生桑。"
        ],
        "notes": "",
        "id": "735e24a64671fc57b633f92da1e284f2"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "小园秋夕",
        "preface": "",
        "paragraphs": [
            "潘鬓秋来已自伤，庾园时物更荒凉。",
            "紫梨半熟连红树，碧藓初圆乱缥墙。",
            "月露暗从孤桂滴，水风犹猎败荷香。",
            "滑稽还喜鸱夷在，欲取临邛美酒尝。"
        ],
        "notes": "",
        "id": "0d3b7a6a04a81bfdee7dd3e2df989879"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "始皇",
        "preface": "",
        "paragraphs": [
            "天极周环百二都，六王钟鐻接刘苏。",
            "金椎漫筑甘泉道，匕首还随督亢图。",
            "已觉副车惊博浪，更携连弩望蓬壶。",
            "不将寸土封诸子，刘项由来是匹夫。"
        ],
        "notes": "",
        "id": "e0b40a2599887287da110b2ec77484a0"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "初秋属疾",
        "preface": "",
        "paragraphs": [
            "蜜房初满石榴红，秋意先侵玉井桐。",
            "薤簟自凭南郭几，縠巾犹卧北窗风。",
            "云迷候雁辞遥塞，露湿飞萤起暗丛。",
            "病已不须传七发，粉牋香墨寄诗筒。"
        ],
        "notes": "",
        "id": "dfe5ae0af0515cef8a59bc37662cad3c"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "寄灵仙观舒职方学士",
        "preface": "",
        "paragraphs": [
            "方瞳玄鬓粉闱郎，绛阙斋心奉紫皇。",
            "征士高怀云在岭，骚人秋思水周堂。",
            "闲园露草开三迳，灵宇华灯烛九光。",
            "知有美田堪种玉，几时春渚逐归艎。"
        ],
        "notes": "",
        "id": "465514b4e53b8a6ed49e050fdd1d55fa"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "宋玉",
        "preface": "",
        "paragraphs": [
            "章华清宴重游陪，已有微词更有才。",
            "神女梦灵因赋感，屈平魂怨待招回。",
            "悲秋终古情难尽，障袂何时望可来。",
            "祇有大言君自许，景差无计上兰台。"
        ],
        "notes": "",
        "id": "21779d53263da1acbc57ed5bf3c00164"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "送客不及",
        "preface": "",
        "paragraphs": [
            "桥阔川长恨已多，斑骓嘶断隔云萝。",
            "遥山几叠迷朱旆，芳草经时驻玉珂。",
            "高鸟可能追夕照，绿杨空自拂微波。",
            "短辕白鼻何由得，目送层楼一雁过。"
        ],
        "notes": "",
        "id": "0242317743ef844a65469832283d13b8"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "夕阳",
        "preface": "",
        "paragraphs": [
            "远色连高树，回光射逈楼。",
            "自翻归雁影，更急思虫愁。",
            "烟暝长先隔，霞烘久未收。",
            "华灯知可继，惟照洞房幽。"
        ],
        "notes": "",
        "id": "85743bcc78919f4793cd397f163af51e"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "枢密王左丞宅新菊",
        "preface": "",
        "paragraphs": [
            "贺燕翻飞地，灵芳茂遂时。",
            "阴连桃李径，润接凤凰池。",
            "夕照挥金葆，轻风拂翠蕤。",
            "露珠清自沍，烟素引还披。",
            "西颢霜虽劲，南荣暖更滋。",
            "撷芳多楚泽，得地胜陶篱。",
            "味可登兰籍，香应夺桂旗。",
            "愿公长却老，宴寝奉琼巵。"
        ],
        "notes": "",
        "id": "d27bc5027a446e4b2ec9cc23081d894a"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "直夜",
        "preface": "",
        "paragraphs": [
            "千庐徼道发传呼，帝宇沉沉璧月孤。",
            "重橑祇闻喧鬭鼠，危枝谁见绕惊乌。",
            "石螭霜重连钩盾，玉虎冰消下辘轳。",
            "素发自怜同骑省，一竿何日钓秋鲈。"
        ],
        "notes": "",
        "id": "54df77e2557ef08f976b811de4b676f3"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "柳絮",
        "preface": "",
        "paragraphs": [
            "三月江南花渐稀，春阴漠漠雪霏霏。",
            "章台街里翩轻吹，灞水桥边送落晖。",
            "陆凯传精梅暗落，韩凭遗恨蝶争飞。",
            "诏书漫道吹纶薄，谁见纷纷上客衣。"
        ],
        "notes": "",
        "id": "a46de7fe9cc1d9d4d6236d75adb56ceb"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "与客启明",
        "preface": "",
        "paragraphs": [
            "越溪微霰洒寒梅，家近严陵古钓台。",
            "梦欲成鱼通夕去，书曾凭犬隔秋回。",
            "干时不为侏儒米，乐圣犹衔叔夜杯。",
            "帝右岂无杨得意，汉宫须荐长卿才。"
        ],
        "notes": "",
        "id": "4174708064d213951b05d317b95ef591"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "无题",
        "preface": "",
        "paragraphs": [
            "绛缕初分麝气浓，弦声不动意潜通。",
            "圆蟾可见还归海，媚蝶多惊欲御风。",
            "纨扇寄情虽自洁，玉壶盛泪祇凝红。",
            "春窗亦有心知梦，未到鸣钟已旋空。"
        ],
        "notes": "",
        "id": "2337c3058be083f06d7c4039fb4a145a"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "霜月",
        "preface": "",
        "paragraphs": [
            "霜月正如钩，临池更上楼。",
            "沈侯新觉瘦，宋玉旧多愁。",
            "獭髓分膏密，鹅毛写恨稠。",
            "长怀寄归雁，归雁自悠悠。"
        ],
        "notes": "",
        "id": "9ed3a8de2801eeda15c204f94a63a214"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "此夕",
        "preface": "",
        "paragraphs": [
            "曲琼斜挂影沉沉，火齐屏风六曲深。",
            "春瘦已宽连理带，夜长谁有辟寒金。",
            "珠抛月浦空涵泪，琴怨兰堂漫寄心。",
            "碧玉可能攀贵德，阮郎追骑更骎骎。"
        ],
        "notes": "",
        "id": "1cf059472f61dc99ce05d835620e8fcc"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "灯夕寄献内翰虢略公",
        "preface": "",
        "paragraphs": [
            "峣阙翚飞河汉傍，钩陈遥认赭袍光。",
            "九枝火树连金狄，万里霜轮上碧珰。",
            "匝地行车珠网细，照天晨燎紫沉香。",
            "祇闻鼇岭神仙客，再拜云边捧寿觞。"
        ],
        "notes": "",
        "id": "215bfb6d1b93700379b3bd4aad22a572"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "怀旧居",
        "preface": "",
        "paragraphs": [
            "武夷仙坛接里闾，琴堂水阁半凌虚。",
            "竹林旧享铜盘食，门巷今容驷马车。",
            "楚国大言登宋玉，汉家答诏用相如。",
            "未知笳鼓归何日，空锁鳣庭春草疏。"
        ],
        "notes": "",
        "id": "61105b90bfde38b1f5e12ef4beffe8e2"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "许洞归吴中",
        "preface": "",
        "paragraphs": [
            "草薰风暖接长亭，一曲骊歌倒醁醽。",
            "怀古更投玄石赋，舣舟闲采紫茎萍。",
            "醉抛隋岸杨花白，吟过淮山桂树青。",
            "可使长离终铩羽，渊云辞藻掞天庭。"
        ],
        "notes": "",
        "id": "c35f05b60e6128cc10a0787615e09148"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "上巳玉津园赐宴",
        "preface": "",
        "paragraphs": [
            "汉家传洛饮，楚俗泛兰泉。",
            "玉液初颁酒，金盘屡击鲜。",
            "珥彤寻竹籞，倾盖集芝廛。",
            "锦羽翻晴旭，霞英落暖烟。",
            "雅音和舜乐，睿泽洽尧天。",
            "更听承云曲，同歌在镐年。"
        ],
        "notes": "",
        "id": "3666d8386ead10a83f744511cb686935"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "致斋太一宫",
        "preface": "",
        "paragraphs": [
            "斋洁奉惟馨，瑶台独自升。",
            "楼迷五里雾，坛烛九枝灯。",
            "珠馆来青雀，琁题射玉绳。",
            "疏钟平野阔，古柏夕霏凝。",
            "鹤扇真规月，仙衣可镂冰。",
            "春茶泛云液，晓饭荐兰蒸。",
            "弃药疑洪井，藏书类羽陵。",
            "回瞻太帝室，飞槛更长凭。"
        ],
        "notes": "",
        "id": "5a219152d31570a3a75a0583b6ea0dbd"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "苦热",
        "preface": "",
        "paragraphs": [
            "赫日烘霞鬭晓光，双文桃簟碧牙床。",
            "频倾蜜勺宁蠲渴，久捧冰壶未觉凉。",
            "雪岭却思随博望，风窗犹欲傲羲皇。",
            "更怜乳燕翻飞处，深入卢家白玉堂。"
        ],
        "notes": "",
        "id": "931d5ae4a9477e8d663403e63ed50113"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "清风十韵",
        "preface": "",
        "paragraphs": [
            "溽暑迎秋尽，凉飔逗晓回。",
            "起苹初淅沥，猎桂更徘徊。",
            "欲引长烟素，微飘画烛煤。",
            "坠桐侵玉井，拂柳度章台。",
            "已觉云翘动，还惊月幌开。",
            "鲛帘移乱影，瑶瑟泛余哀。",
            "扇掩藏鸾羽，荷倾侧露杯。",
            "正当河左界，不待雨东来。",
            "自好抟垂翼，宁劳起死灰。",
            "楚宫谁第赋，宋玉最多才。"
        ],
        "notes": "",
        "id": "595cbff000761096c36ac9ae438054d0"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "戊申年七夕五绝  其一",
        "preface": "",
        "paragraphs": [
            "乌鹊飞来接断云，祇贪清浅渡星津。",
            "不知一夜支机石，却属乘槎上汉人。"
        ],
        "notes": "",
        "id": "423ee87e0fbe32cde9a526b1ad4dde1e"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "戊申年七夕五绝  其二",
        "preface": "",
        "paragraphs": [
            "玉露金河颢气凉，辛夷车转桂旗香。",
            "嫦娥可是多猜忌，不驻琼轮放夜长。"
        ],
        "notes": "",
        "id": "4b217d46d128648c04516171a22ebcd6"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "戊申年七夕五绝  其三",
        "preface": "",
        "paragraphs": [
            "一岁佳期一夕过，羽旗云盖涉微波。",
            "明朝若寄相思泪，玉枕金茎得最多。"
        ],
        "notes": "",
        "id": "761b7e0c2875ff408a330cbc4e6082a8"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "戊申年七夕五绝  其四",
        "preface": "",
        "paragraphs": [
            "青鸟当时下紫云，绮囊书秘露桃新。",
            "莫嫌夜半移床远，朱雀窗中别有人。"
        ],
        "notes": "",
        "id": "fc48639dc1c05621aff3357e1f37dc3a"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "戊申年七夕五绝  其五",
        "preface": "",
        "paragraphs": [
            "骊阜凌云对玉钩，千门高切绛河秋。",
            "欲闻天语犹嫌远，更结三层乞巧楼。"
        ],
        "notes": "",
        "id": "eae2f4997c816db8547860b868b142ae"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "秋夕池上",
        "preface": "",
        "paragraphs": [
            "珪月上金塘，烟容带水光。",
            "朱华接兰坂，绿荇溢鱼防。",
            "丛暗禽栖密，林疏露下凉。",
            "秋怀已潘鬓，无柰更啼螀。"
        ],
        "notes": "",
        "id": "984a50d62f240091111690df89b25ae2"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "谪居汉东撰曲",
        "preface": "",
        "paragraphs": [
            "城上风光鶑语乱，城下烟波春拍岸。",
            "绿杨芳草几时休，泪眼愁肠先已断。",
            "情怀渐变成衰晚，鸾鉴朱颜惊暗换。",
            "昔年多病厌芳樽，今日芳樽惟恐浅。"
        ],
        "notes": "",
        "id": "a419a67d60b201b7418284797d4c6bd2"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "赋竹寄李和文公",
        "preface": "",
        "paragraphs": [
            "瘦玉萧萧伊水头，风宜清夜露宜秋。",
            "更教仙骥傍边立，尽是人间第一流。"
        ],
        "notes": "",
        "id": "a2af925fefffdb2a27760468f2d227b3"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "珊湖笔格",
        "preface": "",
        "paragraphs": [
            "蕴粹沧波远，搜奇铁网劳。",
            "柔条钻火树，丽景夺星旄。",
            "丛倚栖油几，枝疏荐兔毫。",
            "宝跗光互映，翠匣价相高。",
            "钩谩标祥谍，人须咏楚骚。",
            "休将铁如意，碎击为争豪。"
        ],
        "notes": "",
        "id": "efa39b3586efe5032dbf6b2a27369190"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "以蜀纸端砚寄仙芝",
        "preface": "",
        "paragraphs": [
            "腻茧裁邛部，苍崖映越溪。",
            "展时云冉冉，呵久露凄凄。",
            "平滑逾鹅素，精钢类褭蹄。",
            "轻于汉宫縠，碧似夏王圭。",
            "钿轴聊闲卷，银钩且醉题。",
            "即时封密诏，别有武都泥。"
        ],
        "notes": "",
        "id": "2121cce0e9fef501d4286d9dea9e13e8"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "留题云门山雍熙院",
        "preface": "",
        "paragraphs": [
            "精舍依岩𪩘，香林结薜萝。",
            "崇台涵夕霭，危阁架春波。",
            "浄馔供蒲塞，真诠译贝多。",
            "几时辉昼锦，松下驻鸣珂。"
        ],
        "notes": "",
        "id": "42049ef46d88bd8f6943635e9e578e8c"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "送高学士知越",
        "preface": "",
        "paragraphs": [
            "粉署为郎鬓雪侵，酒酣风驶惜分襟。",
            "云迷水馆春旗润，树绕山城暝角深。",
            "下担挂钩传密意，渡江桃叶听遗音。",
            "孤鶑啼罢芳心歇，倦翼因君忆故林。"
        ],
        "notes": "",
        "id": "bfb000d2180f656f56d62a8fc0ea8040"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "送张无梦归天台山",
        "preface": "",
        "paragraphs": [
            "金庭霞标云半中，岩扉涧户凌太空。",
            "飘飘灵气际浮景，蝉蜕万物乘高风。",
            "吾君当天坐环极，物色异人方侧席。",
            "岂因垂钓识羔裘，不假张罗得凫舄。",
            "恩深况遇千龄旦，威颜咫尺隆宸盼。",
            "问政应同牧马言，临轩几动犹龙叹。",
            "方瞳玉骨本无羁，驰烟驭气思东归。",
            "江南芳草正无际，林下群鶑犹乱飞。",
            "浮丘挹袂去何处，五芝同晓仙露晞。",
            "人间秘境不可识，千载宸章焕岩壁。"
        ],
        "notes": "",
        "id": "b54e4cad42fe83b236b9fec8496b92c2"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "送梵才大师归天台",
        "preface": "",
        "paragraphs": [
            "汉苑辞千柰，仙丘访五芝。",
            "汲瓶春溜满，卷裓晓云滋。",
            "望刹青龙起，观涛白马驰。",
            "红楼曾应制，佳句咏朝緌。"
        ],
        "notes": "",
        "id": "87447416a2b17d736d0314bf6363a81b"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "送僧归护国寺  其一",
        "preface": "",
        "paragraphs": [
            "曹溪有真嗣，是名大知识。",
            "得法三十年，堂堂坐岩石。",
            "忽徇云玺招，暂屈冥鸿翼。",
            "褰裳度王城，夙驾来军壁。",
            "陆泉正持戒，到溉方蔬食。",
            "晨炉薝卜霏，夜榻氍毹积。",
            "金钵稻脂香，琼瓯茗花碧。",
            "高谈入幽固，默对探虚寂。",
            "学精西竺言，诗妙南朝格。",
            "与游欣雾润，鄙吝犹泉涤。",
            "遽忆五芝春，悠然理归策。",
            "伊予病且老，末景如驹隙。",
            "慙为中军帅，更玷台臣席。",
            "无功翊熙明，何力当优绩。",
            "莲社久栖心，华簪聊寄迹。",
            "愿辞食地封，永事弥天释。"
        ],
        "notes": "",
        "id": "1b2fcee006a4e1ee565be1dfe14c280f"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "送僧归护国寺  其二",
        "preface": "",
        "paragraphs": [
            "白道萦回彻上方，薰然风信满归航。",
            "五芝岩秀经行熟，千柰园深宴坐凉。",
            "吟久半轩移海日，定回诸壑散天香。",
            "忘年宝契由来厚，终谢繁缨捧钵囊。"
        ],
        "notes": "",
        "id": "76986c46cb3585b34c9355273591670c"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "送僧归天宁万年禅院",
        "preface": "",
        "paragraphs": [
            "绝𪩘依沧海，疑君际紫氛。",
            "岩扉晴落雪，宝地昼生云。",
            "浄馔芝房秀，深炉桂叶熏。",
            "宰官游未得，空愧北山文。"
        ],
        "notes": "",
        "id": "4aef2719e26a2545e4452eef46b4e80d"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "护国寺",
        "preface": "",
        "paragraphs": [
            "峻极压沧溟，清居聚百灵。",
            "重门深閟邃，绝涧远湛冥。",
            "客问无生法，人游不死庭。",
            "何当谢簪组，鸟道驾飞𫐉。"
        ],
        "notes": "",
        "id": "0892df32e219f51e97fc4471eb8f3779"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "怀天台进禅师",
        "preface": "",
        "paragraphs": [
            "默坐理情条，虚斋息众嚣。",
            "寰区指稊米，身世谕芭蕉。",
            "雨任阶生藓，风嫌树有瓢。",
            "惟思白莲社，他日许相招。"
        ],
        "notes": "",
        "id": "ef7341bce5ff823dcef68a86f8f1b195"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "登师欲东归因成五言",
        "preface": "",
        "paragraphs": [
            "谁谓元戎幕，今同长者家。",
            "一音闻说法，五叶见开花。",
            "久住生车耳，因闲长道牙。",
            "方期注金策，休梦赤城霞。"
        ],
        "notes": "",
        "id": "140369b23e543c2863fc76cfc40ebaa9"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "送禅照大师归越",
        "preface": "",
        "paragraphs": [
            "金刹杳霞扃，南风漾彩舲。",
            "吴天六幕远，越岫万螺青。",
            "龙篆霏雕像，鲸涛注浄瓶。",
            "上方堪逈望，支策见春溟。"
        ],
        "notes": "",
        "id": "7bd58ff28be3e526acb55d0485b2b93c"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "雪夕奉陪天台明照禅师拥𬬻闲话",
        "preface": "",
        "paragraphs": [
            "藜烛薝香夜幄清，朔风窗际激飞英。",
            "凤梨鸱芋煨将熟，坐拥丰貂话赤城。"
        ],
        "notes": "",
        "id": "d3f21f3df14338ee2bd75751866ced5c"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "和司空相公假山",
        "preface": "",
        "paragraphs": [
            "㔉得古云根，苍苍藓痕布。",
            "丛倚状峰岚，霏微起烟素。",
            "参差衡霍列，巉崒虬龙聚。",
            "挥扇动林风，飞香暗岩户。",
            "谁言盈尺内，自有青霄路。",
            "相君机务闲，玩此怀真趣。",
            "兴似东山归，境对曹溪悟。",
            "美矣仁智心，良哉圣明辅。"
        ],
        "notes": "",
        "id": "fcdadb17699432d60c703932dd205092"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "日上故陵烟漠漠，春归空苑水潺潺。"
        ],
        "notes": "",
        "id": "65603593b244455826e253c90c9fff71"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "正好睡时行十里，不交谈处饮三杯。"
        ],
        "notes": "",
        "id": "e2b10ccb76e5bed1739345b22a059cf6"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "厅前捉到须依法，合内盛来定付厨。"
        ],
        "notes": "",
        "id": "e34baa2db67c280b3d197275060ee12d"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "雪意未成云著地，秋声不断雁连天。"
        ],
        "notes": "",
        "id": "1592f459382ff3efbd4960c3582dd7fc"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其五",
        "preface": "",
        "paragraphs": [
            "客亭厌见名长短，村酒那能辨圣贤。"
        ],
        "notes": "",
        "id": "0f7b9cc0b0e1066e8a177eee8f74d5fc"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其六",
        "preface": "",
        "paragraphs": [
            "宿舍孤烟起，行衣梦雨凉。"
        ],
        "notes": "",
        "id": "d193685662dac74cdb6c1a5bdec15fb9"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其七",
        "preface": "",
        "paragraphs": [
            "戈矛巡雾夕，铙鼓宴萧晨。"
        ],
        "notes": "",
        "id": "cfb06bfdfa6282665161902d0041a960"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其八",
        "preface": "",
        "paragraphs": [
            "州平槛晓波吴榜渡，绕城春树越禽飞。"
        ],
        "notes": "",
        "id": "5b3b67fa8f575a6cd06d73cdad475a82"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其九",
        "preface": "",
        "paragraphs": [
            "离人南浦多春草，越鸟栖枝有早梅。"
        ],
        "notes": "",
        "id": "e69d83dd4f657697e1c922eacc01b4e0"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其一〇",
        "preface": "",
        "paragraphs": [
            "坐激鲜飙湘竹晓，树含凉雨越禽归。"
        ],
        "notes": "",
        "id": "ecccbfe2a059160a0dd8741455f12cee"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其一一",
        "preface": "",
        "paragraphs": [
            "汉帜随移帐，燕鸿伴解鞍。"
        ],
        "notes": "",
        "id": "fa7dc86985bd7f759d9505e53d4f476f"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其一二",
        "preface": "",
        "paragraphs": [
            "疏钟静起军城晚，华表双高水国秋。"
        ],
        "notes": "",
        "id": "9e776b77fe4d64771745dfe54f91bcf5"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其一三",
        "preface": "",
        "paragraphs": [
            "深沉蛛网通归梦，紫翠春山接去舟。"
        ],
        "notes": "",
        "id": "ae80bd9b61c4e45c2548c7f054c825f1"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其一四",
        "preface": "",
        "paragraphs": [
            "神庭古柏啼乌起，斋室虚帘宿雾通。"
        ],
        "notes": "",
        "id": "30f8d226cde319fa527a836f9d846740"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其一五",
        "preface": "",
        "paragraphs": [
            "思满离亭酒，魂惊客舍乌。"
        ],
        "notes": "",
        "id": "b863767fe081a31ecd424495205cd2a0"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其一六",
        "preface": "",
        "paragraphs": [
            "东南地迥宵烽息，西北楼高晚望迷。"
        ],
        "notes": "",
        "id": "55e002693c1ffad637f924d7fef5385c"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其一七",
        "preface": "",
        "paragraphs": [
            "小雨郊原连苦雾，夕阳楼阁照丹枫。"
        ],
        "notes": "",
        "id": "954398ef6a1a1486c20037004a3ef964"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其一八",
        "preface": "",
        "paragraphs": [
            "羽毛襄野驾，宴喜鲁郊民。"
        ],
        "notes": "",
        "id": "f29c57039fd8f840265a978c06f8b30a"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其一九",
        "preface": "",
        "paragraphs": [
            "轻飙使车远，明月直庐空。"
        ],
        "notes": "",
        "id": "190545d86dc6be0db540af94e95ddada"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其二〇",
        "preface": "",
        "paragraphs": [
            "绿野桑麻连四水，黄堂歌吹拥千兵。"
        ],
        "notes": "",
        "id": "0ff36c1869b1b68932244226672b3f40"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其二一",
        "preface": "",
        "paragraphs": [
            "鱼尾故宫迷草树，龙鳞平隰自风烟。"
        ],
        "notes": "",
        "id": "3d849d38df2e770671398baa8e0c7dbf"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其二二",
        "preface": "",
        "paragraphs": [
            "沃野桑麻涵细雨，严城鼓角送斜阳。"
        ],
        "notes": "",
        "id": "3e92e3bb895ac136735dfa20f3368307"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其二三",
        "preface": "",
        "paragraphs": [
            "置酒军中乐，闻笳塞上情。"
        ],
        "notes": "",
        "id": "4078d92053554019f973d001c1f56191"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其二四",
        "preface": "",
        "paragraphs": [
            "高为天一柱，秀作海三峰。"
        ],
        "notes": "",
        "id": "a4ecbd59681bf4262998744d7172a9bb"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其二五",
        "preface": "",
        "paragraphs": [
            "金牛此地通巴栈，黄鸟当时颂汉臣。"
        ],
        "notes": "",
        "id": "0d0b3f0d657c1e7a9ab810c1690664df"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其二六",
        "preface": "",
        "paragraphs": [
            "五马持山节，三衣对水田。"
        ],
        "notes": "",
        "id": "ac3b4895e8e6ef78ae7fa4520a2edc93"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其二七",
        "preface": "",
        "paragraphs": [
            "画凤仙楹远，涂雌郡阁闲。"
        ],
        "notes": "",
        "id": "0703e300589a93ab3c3d25486890fc27"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其二八",
        "preface": "",
        "paragraphs": [
            "刘伶醉夜梅花地，海客仙槎粉水天。"
        ],
        "notes": "",
        "id": "9d6eff19dc08cf9e48f82b9ec34a723b"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其二九",
        "preface": "",
        "paragraphs": [
            "已回邻面三年粉，又结寒丝几茧冰。"
        ],
        "notes": "",
        "id": "79b95698c5706da1f6e764b64d8df065"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其三〇",
        "preface": "",
        "paragraphs": [
            "云容忽变千峰险，草色相沿百带长。"
        ],
        "notes": "",
        "id": "ebe3633209ffa696dead79db92f816da"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其三一",
        "preface": "",
        "paragraphs": [
            "平河千里经春雪，广陌三条尽日风。"
        ],
        "notes": "",
        "id": "7f3860692c4f09e5c3bb3ecd267985bc"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其三二",
        "preface": "",
        "paragraphs": [
            "朱饰两轮巡属邑，案留双笔在中台。"
        ],
        "notes": "",
        "id": "bddf30f31465d12a078bcb24e369ed62"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其三三",
        "preface": "",
        "paragraphs": [
            "鹤伴鸣琴公事晚，鸟惊调角戍城秋。"
        ],
        "notes": "",
        "id": "fde66beaac903535e208c2eb2114e06f"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其三四",
        "preface": "",
        "paragraphs": [
            "笠重吴天雪，鞋香楚地花。"
        ],
        "notes": "",
        "id": "801be310ff884e66d02fd7521397fa55"
    },
    {
        "author": "钱惟演",
        "dynasty": "宋",
        "type": "诗",
        "rhythmic": "",
        "title": "句  其三五",
        "preface": "",
        "paragraphs": [
            "卷衲城钟断，搘筇岳雨寒。"
        ],
        "notes": "",
        "id": "0f3f7d56512dd50ec9ac0e18e53463f9"
    },
    {
        "author": "钱惟演",
        "dynasty": "宋",
        "type": "词",
        "rhythmic": "木兰花・玉楼春",
        "title": "",
        "preface": "",
        "paragraphs": [
            "城上风光莺语乱。",
            "城下烟波春拍岸。",
            "绿杨芳草几时休，泪眼愁肠先已断。",
            "情怀渐变成衰晚。",
            "鸾鉴朱颜惊暗换。",
            "昔年多病厌芳尊，今日芳尊惟恐浅。"
        ],
        "notes": "",
        "id": "2326242904585291ea1928267e3b7903"
    },
    {
        "author": "钱惟演",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "锦箨参差朱槛曲。",
            "露濯文犀和粉绿。",
            "未容浓翠伴桃红，已许纤枝留凤宿。",
            "嫩似春荑明似玉。",
            "一寸芳心谁管束。",
            "劝君速吃莫踟蹰，看被南风吹作竹。"
        ],
        "notes": "",
        "id": "d0deb8fe517d48e6c6c2dae20892d3d1"
    }
]