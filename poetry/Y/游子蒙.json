[
    {
        "author": "游子蒙",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "雪坞霜林，一夜报、春归消息。",
            "看是处、春回柳眼，粉匀梅额。",
            "和气已欣回北陆，寿星更喜明南极。",
            "问四井、节物奉谁欢，辽东客。",
            "熊梦旦，非常日。",
            "珠履闹，金钗密。",
            "指双溪千顷，共斟琼液。",
            "不用殷勤千岁祝，姓名已上神仙籍。",
            "但时从、王母借蟠桃，躬亲摘。"
        ],
        "notes": "",
        "id": "da956dfe76a9fe1e28024abe1cd12809"
    },
    {
        "author": "游子蒙",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "春玉苍山，屏星暖、佳辰难得。",
            "看柳眼梅金，全似海沂春色。",
            "和气欢声俄尔许，祥烟瑞霭今何夕。",
            "是风流、儒雅黑头公，悬弧日。",
            "福不尽，贵无敌。",
            "愿岁岁，见华席。",
            "捧霞觞称寿，寿如南极。",
            "见说蟠桃花正发，柔风暖日瑶池碧。",
            "待他年、结子欲成时，留君摘。"
        ],
        "notes": "",
        "id": "d06e1a2f2bcfcaec62d270404ca660da"
    }
]