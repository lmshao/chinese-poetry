[
    {
        "author": "袁默",
        "dynasty": "宋",
        "type": "诗",
        "rhythmic": "",
        "title": "与刚中适甫游惠山",
        "preface": "",
        "paragraphs": [
            "雨过山前翠欲飞，水云高下正含晖。",
            "鱼跳细浪千花碎，蝉倚清阴一嘒微。",
            "沈李浮瓜吟齿尽，清风明月满船归。",
            "超然不负寻幽兴，拂得荷香在葛衣。"
        ],
        "notes": "",
        "id": "340fb45c3cbac2082cf860778ceacea2"
    },
    {
        "author": "袁默",
        "dynasty": "宋",
        "type": "诗",
        "rhythmic": "",
        "title": "季子庙",
        "preface": "",
        "paragraphs": [
            "巢由高风不可及，后世家邦皆子袭。",
            "东周不竞诸侯强，中原未许干戈戢。",
            "修盟歃血血未干，稷草离离战鬼泣。",
            "阖庐释楚夫概奔，公子纠杀桓公入。",
            "兄弟之间宁固多，旦正衣冠暮成执。",
            "前规旧辙不远人，呜呼季子其肯立。",
            "吴民犹有德吴心，庙貌相望在封邑。",
            "怀古令人忆惨凄，日落疏林风习习。"
        ],
        "notes": "",
        "id": "add2b7f95f5ebee7bdbf4f3d2167173b"
    },
    {
        "author": "袁默",
        "dynasty": "宋",
        "type": "诗",
        "rhythmic": "",
        "title": "君山",
        "preface": "",
        "paragraphs": [
            "君不闻吹箫得仙双帝子，宅门敕牌金书字。",
            "又不闻马家堂宇色未昏，宅门题作奉诚园。",
            "古来将相多高第，今不为园即为寺。",
            "吾观黄歇相楚时，岂意异时真似此。",
            "晚周诸国势相倾，齐赵信陵争下士。",
            "何术能令楚复强，三千宾客多珠履。",
            "一旦不谋毋望人，身亡家破神朱英。",
            "嗟乎养士漫如许，得失何异一老兵。",
            "吴墟索莫故城在，庭殿但闻钟磬声。",
            "猿哀鹤怨松风里，遗恨江流终未平。"
        ],
        "notes": "",
        "id": "e4228ec43d5a81da72f240423eb7277b"
    },
    {
        "author": "袁默",
        "dynasty": "宋",
        "type": "诗",
        "rhythmic": "",
        "title": "钓鱼台",
        "preface": "",
        "paragraphs": [
            "将相宁有种，屠狗饭牛皆可用。",
            "富贵出长年，勿谓暮涂吾倒行。",
            "先君太公望久矣，日老渭阳心以此。",
            "君臣相得渔猎间，廓清八表公名起。",
            "奠鼎扶周卜世长，洋洋齐封二千里。",
            "曹公黄相俱尘埃，至今犹有钓鱼台。",
            "苔侵石剥夕阳里，滚滚寒江潮去来。"
        ],
        "notes": "",
        "id": "d88023e0919b49ea7e16405ee1e44696"
    },
    {
        "author": "袁默",
        "dynasty": "宋",
        "type": "诗",
        "rhythmic": "",
        "title": "惠山",
        "preface": "",
        "paragraphs": [
            "山翁自合老林扃，小有天中尽杳冥。",
            "两面楼台驱作势，半崖松石倚为屏。",
            "云归洞口纷纷见，泉入池心细细听。",
            "胜景深藏谁到此，好须图绘入丹青。"
        ],
        "notes": "",
        "id": "cc38a1e3d048411fbe326cfca4819b09"
    },
    {
        "author": "袁默",
        "dynasty": "宋",
        "type": "诗",
        "rhythmic": "",
        "title": "石女冢",
        "preface": "",
        "paragraphs": [
            "君不见湘江不流湘水清，悲风愁雨能无情。",
            "灵妃宝瑟声未绝，九疑云锁苍梧深。",
            "又不见霸陵路入新丰道，顾念邯郸意凄恼。",
            "夫人鼓瑟君为歌，北山为椁吾将老。",
            "古来死者不胜计，历历道旁犹可记。",
            "人言梁女好鼓瑟，琴心未许人知意。",
            "高山流水声已虚，想像当时足幽思。",
            "九原可作谁与归，秋风萧萧草凄凄，邱墟之下多狐狸。"
        ],
        "notes": "",
        "id": "33b7a0dff9814ada331d48a33fd98e4d"
    },
    {
        "author": "袁默",
        "dynasty": "宋",
        "type": "诗",
        "rhythmic": "",
        "title": "次韵蒋不回惠山行见赠",
        "preface": "",
        "paragraphs": [
            "九龙山高茂松竹，冉冉岚光真泼绿。",
            "重冈复岭势峥嵘，五里垂杨排岸曲。",
            "云生洞口若拖缣，泉落田间如喷玉。",
            "公乘若水遗迹在，潇洒儒冠与僧服。",
            "夜蟾清影照寒流，春鸟新声答寒谷。",
            "山畔人家农事闲，长得秋风鱼稻熟。",
            "太湖光射夕阳间，涧泽相通财必育。",
            "一生游赏心不足，忆与高人时往复。",
            "梦魂应是念归欤，问舍求田无百斛。",
            "身名牵制悼人心，收拾未能如水覆。",
            "侵寻白发已盈簪，方此徘徊干寸禄。",
            "乐安道人来自蜀，尚尔小官身仆仆。",
            "惠然相访盖初倾，符采莹颜神满目。",
            "徐言得道先辟谷，二年粒米不入腹。",
            "日南先生韵超俗，授术为之留五宿。",
            "发泄天机指下传，妙用圆通皆智烛。",
            "见我情亲逾族属，劝以修持言满轴。",
            "自惭正类鸡伏鹄，敢忘精心循所祝。",
            "痊除多谢枕中方，臭腐岂为刀下肉。",
            "斧斤牛羊肆残毒，古人已况牛山木。",
            "深言元气须引续，起我衰羸丸射鹿。",
            "烦胸一诀愿相传，卦体俨然存九六。"
        ],
        "notes": "",
        "id": "5ee0b88930d9e561889325ac0f915b0b"
    },
    {
        "author": "袁默",
        "dynasty": "宋",
        "type": "诗",
        "rhythmic": "",
        "title": "白龙洞",
        "preface": "",
        "paragraphs": [
            "开元年中关辅旱，灵岳神祠祷几徧。",
            "少监冯生能画龙，明皂命试新池殿。",
            "落笔婉蜒势未已，素鬣冰鳞湿如洗。",
            "池波汹涌雷电惊，云气之门白龙起。",
            "吾观冯岂作霖人，画龙能雨疑有神。",
            "深山大泽多窟穴，不应杳眇不似真。",
            "澄江接海连空白，泓深当是神龙宅。",
            "螭虬狡狯非其伦，河伯江妃敢驱役。",
            "霜锁烟关昼不开，时倾膏雨苏民灾。",
            "一炉香火动诚意，风马云车天际来。",
            "吾闻泽国多水患，淮甸地干多苦早。",
            "愿均神力遍四方，无令水旱常相半。"
        ],
        "notes": "",
        "id": "2fb2fd2fb45194394a2377d47279e40e"
    },
    {
        "author": "袁默",
        "dynasty": "宋",
        "type": "诗",
        "rhythmic": "",
        "title": "秦望山",
        "preface": "",
        "paragraphs": [
            "海上仙山与凡绝，迢迢弱水不可涉。",
            "鸷膺蜂准岂不知，长生不死心未灭。",
            "雄伯关中亦一时，并吞六国犹指挥。",
            "白矜功德愚黔黎，驱山塞海疑有之。",
            "吾闻卢生言，辟恶真人至。",
            "又闻徐市言，蓬莱药可致。",
            "愿捕巨鱼连弩射，史迁记此不及彼，古老相传恐真是。",
            "岷峨一夜失崔嵬，峨耳山从蜀道来。",
            "嗟乎六丁汝狂斐，区区为役长城鬼。"
        ],
        "notes": "",
        "id": "f30735f47d75bc407af672a51e1ee65a"
    },
    {
        "author": "袁默",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "高标远韵果何处，宜在小沼浮荷花。"
        ],
        "notes": "",
        "id": "987aa4f7e79e4931480405f3b4f0220f"
    },
    {
        "author": "袁默",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "吴家风情所中欲，但欠乌贼并虾蟆。"
        ],
        "notes": "",
        "id": "eea991cd16e1312ba8371c20a2920329"
    },
    {
        "author": "袁默",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "劳生多故今老矣，览照飘然双鬓华。"
        ],
        "notes": "",
        "id": "29c29391c216e8d7f5c9a5a49c0e5ddd"
    },
    {
        "author": "袁默",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "归来联骑踏明月，南去眇然神思遐。"
        ],
        "notes": "",
        "id": "3a22f4de5ad2d5ff2af0576c8d598eeb"
    }
]