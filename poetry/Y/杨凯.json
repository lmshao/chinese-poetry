[
    {
        "author": "杨凯",
        "dynasty": "宋",
        "type": "诗",
        "rhythmic": "",
        "title": "梅林分韵得今字",
        "preface": "",
        "paragraphs": [
            "兰亭久陈迹，修竹空自阴。",
            "龙山亦凄凉，鲜花谁与簪。",
            "英游旷千载，盛事新梅林。",
            "四海冯黎州，未妨铁石心。",
            "提携到诸子，遍赏江之浔。",
            "亭亭姑射仙，玉立何森森。",
            "谢氏六君子，对饮香满襟。",
            "西郊访老龙，奇怪尤可钦。",
            "宛然如先生，高卧岁月侵。",
            "从兹饱薰风，佳实共鼎鬵。",
            "正味悦天下，妙用无古今。",
            "去去好著鞭，江南春已深。"
        ],
        "notes": "",
        "id": "7bc6865983ff80e3cc66f5013b733428"
    }
]