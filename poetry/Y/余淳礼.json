[
    {
        "author": "余淳礼",
        "dynasty": "宋",
        "type": "诗",
        "rhythmic": "",
        "title": "题遗直轩",
        "preface": "",
        "paragraphs": [
            "二苏翰墨仙，同谪百蛮里。",
            "时有田舍翁，结茅住行李。",
            "迩来三十年，闻名辄掩耳。",
            "天定能胜人，稍复蒙料理。",
            "公卿寻断编，台隶藏敝屣。",
            "败屋亦见修，变故乃如此。",
            "开轩画遗像，凛凛有生气。",
            "却恨封德彝，不见盛时死。",
            "兄弟对床眠，此意孤一世。",
            "骑鲸傥相逢，笑人真好事。"
        ],
        "notes": "",
        "id": "21a72255941bf0b6140813038435c3a2"
    }
]