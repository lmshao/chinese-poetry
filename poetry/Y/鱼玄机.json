[
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "赋得江边柳",
        "preface": "",
        "paragraphs": [
            "翠色连荒岸，烟姿入远楼。",
            "影铺秋水面，花落钓人头。",
            "根老藏鱼窟，枝低系客舟。",
            "萧萧风雨夜，惊梦复添愁。"
        ],
        "notes": "",
        "id": "e7da94914c94a2497a093c40991d957b"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "赠邻女",
        "preface": "",
        "paragraphs": [
            "羞日遮罗袖，愁春嬾起妆。",
            "易求无价宝，难得有心郎。",
            "枕上潜垂泪，花间暗断肠。",
            "自能窥宋玉，何必恨王昌。"
        ],
        "notes": "",
        "id": "a820cfbe8d3e2d224ad3330946374666"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "寄国香",
        "preface": "",
        "paragraphs": [
            "旦夕醉吟身，相思又此春。",
            "雨中寄书使，窗下断肠人。",
            "山卷珠帘看，愁随芳草新。",
            "别来清宴上，几度落梁尘。"
        ],
        "notes": "",
        "id": "bf3c190f2e6fceee20d2bcd43187feaa"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "寄题炼师",
        "preface": "",
        "paragraphs": [
            "霞彩翦为衣，添香出绣帏。",
            "芙蓉花叶□，山水帔□稀。",
            "驻履闻莺语，开笼放鹤飞。",
            "高堂春睡觉，暮雨正霏霏。"
        ],
        "notes": "",
        "id": "1d02455ae5921545537eefe422eedfa9"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "寄刘尚书",
        "preface": "",
        "paragraphs": [
            "八座镇雄军，歌谣满路新。",
            "汾川三月雨，晋水百花春。",
            "囹圄长空锁，干戈久覆尘。",
            "儒僧观子夜，羁客醉红茵。",
            "笔砚行随手，诗书坐绕身。",
            "小材多顾盼，得作食鱼人。"
        ],
        "notes": "",
        "id": "79e9a8ceaed754e1b61637fe505eeaa5"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "浣纱庙",
        "preface": "",
        "paragraphs": [
            "吴越相谋计策多，浣纱神女已相和。",
            "一双笑靥才回面，十万精兵尽倒戈。",
            "范蠡功成身隐遯，伍胥谏死国消磨。",
            "只今诸暨长江畔，空有青山号苎萝。"
        ],
        "notes": "",
        "id": "b9c8661cc310a6ba141607478d479cc3"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "卖残牡丹",
        "preface": "",
        "paragraphs": [
            "临风兴叹落花频，芳意潜消又一春。",
            "应为价高人不问，却缘香甚蝶难亲。",
            "红英只称生宫里，翠叶那堪染路尘。",
            "及至移根上林苑，王孙方恨买无因。"
        ],
        "notes": "",
        "id": "7e9b03830005c460283c480f34605da2"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "酬李学士寄簟",
        "preface": "",
        "paragraphs": [
            "珍簟新铺翡翠楼，泓澄玉水记方流。",
            "唯应云扇情相似，同向银床恨早秋。"
        ],
        "notes": "",
        "id": "ef03ca77e4f0da2e3efe830ba6bee8e2"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "情书寄李子安",
        "preface": "",
        "paragraphs": [
            "饮冰食蘗志无功，晋水壶关在梦中。",
            "秦镜欲分愁堕鹊，舜琴将弄怨飞鸿。",
            "井边桐叶鸣秋雨，窗下银灯暗晓风。",
            "书信茫茫何处问，持竿尽日碧江空。"
        ],
        "notes": "",
        "id": "f34d3076c95951a75bdabc1158686f07"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "闺怨",
        "preface": "",
        "paragraphs": [
            "蘼芜盈手泣斜晖，闻道邻家夫壻归。",
            "别日南鸿才北去，今朝北鴈又南飞。",
            "春来秋去相思在，秋去春来信息稀。",
            "扃闭朱门人不到，砧声何事透罗帏。"
        ],
        "notes": "",
        "id": "c2b684161c667b524a0f744863f1d37b"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "春情寄子安",
        "preface": "",
        "paragraphs": [
            "山路敧斜石磴危，不愁行苦苦相思。",
            "冰销远磵怜清韵，雪远寒峰想玉姿。",
            "莫听凡歌春病酒，休招闲客夜贪棋。",
            "如松匪石盟长在，比翼连襟会肯迟。",
            "虽恨独行冬尽日，终期相见月圆时。",
            "别君何物堪持赠，泪落晴光一首诗。"
        ],
        "notes": "",
        "id": "c08ccd19884e3b94d3990fb38ddf8cd0"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "打毬作",
        "preface": "",
        "paragraphs": [
            "坚圆净滑一星流，月杖争敲未拟休。",
            "无滞碍时从拨弄，有遮栏处任钩留。",
            "不辞宛转长随手，却恐相将不到头。",
            "毕竟入门应始了，愿君争取最前筹。"
        ],
        "notes": "",
        "id": "7be87c718922d48eec4c79a06a8a14f1"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "暮春有感寄友人",
        "preface": "",
        "paragraphs": [
            "莺语惊残梦，轻妆改泪容。",
            "竹阴初月薄，江静晚烟浓。",
            "湿觜衔泥燕，香须采蕊蜂。",
            "独怜无限思，吟罢亚枝松。"
        ],
        "notes": "",
        "id": "b6edcef1d5f3418af39c561061177f0b"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "冬夜寄温飞卿",
        "preface": "",
        "paragraphs": [
            "苦思搜诗灯下吟，不眠长夜怕寒衾。",
            "满庭木叶愁风起，透幌纱窗惜月沈。",
            "疎散未闲终遂愿，盛衰空见本来心。",
            "幽栖莫定梧桐处，暮雀啾啾空绕林。"
        ],
        "notes": "",
        "id": "13050a71ddd372d02cc92feb2a2cd2fb"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "酬李郢夏日钓鱼回见示",
        "preface": "",
        "paragraphs": [
            "住处虽同巷，经年不一过。",
            "清词劝旧女，香桂折新柯。",
            "道性欺冰雪，禅心笑绮罗。",
            "迹登霄汉上，无路接烟波。"
        ],
        "notes": "",
        "id": "8a84f816945f23890dcaa4fcb741f49b"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "次韵西邻新居兼乞酒",
        "preface": "",
        "paragraphs": [
            "一首诗来百度吟，新情字字又声金。",
            "西看已有登垣意，远望能无化石心。",
            "河汉期赊空极目，潇湘梦断罢调琴。",
            "况逢寒节添乡思，叔夜佳醪莫独斟。"
        ],
        "notes": "",
        "id": "8297ba85598c5da582a2db9fd2d8c94b"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "和友人次韵",
        "preface": "",
        "paragraphs": [
            "何事能销旅馆愁，红牋开处见银钩。",
            "蓬山雨洒千峰小，嶰谷风吹万叶秋。",
            "字字朝看轻碧玉，篇篇夜诵在衾裯。",
            "欲将香匣收藏却，且惜时吟在手头。"
        ],
        "notes": "",
        "id": "afe9169411ec11184fa0c5e35d4c0dc6"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "和新及第悼亡诗二首 一",
        "preface": "",
        "paragraphs": [
            "仙籍人间不久留，片时已过十经秋。",
            "鸳鸯帐下香犹暖，鹦鹉笼中语未休。",
            "朝露缀花如脸恨，晚风敧柳似眉愁。",
            "彩云一去无消息，潘岳多情欲白头。"
        ],
        "notes": "",
        "id": "734f8710793a95fa6c36db2d9367f998"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "和新及第悼亡诗二首 二",
        "preface": "",
        "paragraphs": [
            "一枝月桂和烟秀，万树江桃带雨红。",
            "且醉尊前休怅望，古来悲乐与今同。"
        ],
        "notes": "",
        "id": "19e8b1a8b7a3db115c225b5eadf4e233"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "游崇真观南楼覩新及第题名处",
        "preface": "",
        "paragraphs": [
            "云峰满目放春晴，历历银钩指下生。",
            "自恨罗衣掩诗句，举头空羡榜中名。"
        ],
        "notes": "",
        "id": "5747157c3c3fb116cd088c4e8001dff5"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "愁思",
        "preface": "",
        "paragraphs": [
            "落叶纷纷暮雨和，朱丝独抚自清歌。",
            "放情休恨无心友，养性空抛苦海波。",
            "长者车音门外有，道家书卷枕前多。",
            "布衣终作云霄客，绿水青山时一过。"
        ],
        "notes": "",
        "id": "0b79e64163ae45b9e8b67bc6dfabddac"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "秋怨",
        "preface": "",
        "paragraphs": [
            "自叹多情是足愁，况当风月满庭秋。",
            "洞房偏与更声近，夜夜灯前欲白头。"
        ],
        "notes": "",
        "id": "744f40b71b18d3251a10c72f2d992a9c"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "江行 一",
        "preface": "",
        "paragraphs": [
            "大江横抱武昌斜，鹦鹉洲前户万家。",
            "画舸春眠朝未足，梦为蝴蝶也寻花。"
        ],
        "notes": "",
        "id": "065c9042863d12ccdd94fb5bc82b1d5c"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "江行 二",
        "preface": "",
        "paragraphs": [
            "烟花已入鸬鹚港，画舸犹沿鹦鹉洲。",
            "醉卧醒吟都不觉，今朝惊在汉江头。"
        ],
        "notes": "",
        "id": "cc735a4228cf181d74fdd7cd22f24386"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "闻李端公垂钓回寄赠",
        "preface": "",
        "paragraphs": [
            "无限荷香染暑衣，阮郎何处弄船归。",
            "自慙不及鸳鸯侣，犹得双双近钓矶。"
        ],
        "notes": "",
        "id": "c27f36502f458174364eaf598eab7d3d"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "题任处士刱资福寺",
        "preface": "",
        "paragraphs": [
            "幽人刱奇境，游客驻行程。",
            "粉壁空留字，莲宫未有名。",
            "凿池泉自出，开径草重生。",
            "百尺金轮阁，当川豁眼明。"
        ],
        "notes": "",
        "id": "646f5b18bbf399deabca9dc4fffeef6a"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "题隐雾亭",
        "preface": "",
        "paragraphs": [
            "春花秋月入诗篇，白日清宵是散仙。",
            "空卷珠帘不曾下，长移一榻对山眠。"
        ],
        "notes": "",
        "id": "408b54f96f42fc0f9433d3d4e8f9dfc4"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "重阳阻雨",
        "preface": "",
        "paragraphs": [
            "满庭黄菊篱边拆，两朵芙蓉镜里开。",
            "落帽台前风雨阻，不知何处醉金杯。"
        ],
        "notes": "",
        "id": "ecf84831de8638d30232a4f570e9bac4"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "早秋",
        "preface": "",
        "paragraphs": [
            "嫩菊含新彩，远山闲夕烟。",
            "凉风惊绿树，清韵入朱弦。",
            "思妇机中锦，征人塞外天。",
            "鴈飞鱼在水，书信若为传。"
        ],
        "notes": "",
        "id": "171dc6d77dbdcce40cd6f09b282ff9cc"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "感怀寄人",
        "preface": "",
        "paragraphs": [
            "恨寄朱弦上，含情意不任。",
            "早知云雨会，未起蕙兰心。",
            "灼灼桃兼李，无妨国士寻。",
            "苍苍松与桂，仍羡世人钦。",
            "月色苔阶净，歌声竹院深。",
            "门前红叶地，不埽待知音。"
        ],
        "notes": "",
        "id": "a72f0b6ffbace234b46b99b7981ab8c0"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "期友人阻雨不至",
        "preface": "",
        "paragraphs": [
            "鴈鱼空有信，鸡黍恨无期。",
            "闭户方笼月，褰帘已散丝。",
            "近泉鸣砌畔，远浪涨江湄。",
            "乡思悲秋客，愁吟五字诗。"
        ],
        "notes": "",
        "id": "1d6f7c4eddf865adfb1bfb471829e675"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "访赵炼师不遇",
        "preface": "",
        "paragraphs": [
            "何处同仙侣，青衣独在家。",
            "暖炉留煮药，邻院为煎茶。",
            "画壁灯光暗，幡竿日影斜。",
            "殷勤重回首，墙外数枝花。"
        ],
        "notes": "",
        "id": "3b684a758999bbd3c3c4fc5f79bcf4bc"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "遣怀",
        "preface": "",
        "paragraphs": [
            "闲散身无事，风光独自游。",
            "断云江上月，解缆海中舟。",
            "琴弄萧梁寺，诗吟庾亮楼。",
            "丛篁堪作伴，片石好为俦。",
            "燕雀徒为贵，金银志不求。",
            "满杯春酒绿，对月夜窗幽。",
            "绕砌澄清沼，抽簪映细流。",
            "卧床书册徧，半醉起梳头。"
        ],
        "notes": "",
        "id": "a46ac076fab34ebb893b95b6b4ad8fed"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "寄飞卿",
        "preface": "",
        "paragraphs": [
            "阶砌乱蛩鸣，庭柯烟露清。",
            "月中邻乐响，楼上远山明。",
            "珍簟凉风著，瑶琴寄恨生。",
            "嵇君嬾书札，底物慰秋情。"
        ],
        "notes": "",
        "id": "dfd52220f8dd86322f568dea1cc3ad4f"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "过鄂州",
        "preface": "",
        "paragraphs": [
            "柳拂兰桡花满枝，石城城下暮帆迟。",
            "折牌峰上三闾墓，远火山头五马旗。",
            "白雪调高题旧寺，阳春歌在唤新词。",
            "莫愁魂逐清江去，空使行人万首诗。"
        ],
        "notes": "",
        "id": "ad07805ab1cc39b0a10512c8d970cb83"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "夏日山居",
        "preface": "",
        "paragraphs": [
            "移得仙居此地来，花丛自徧不曾栽。",
            "庭前亚树张衣桁，坐上新泉泛酒杯。",
            "轩槛暗传深竹径，绮罗长拥乱书堆。",
            "闲乘画舫吟明月，信任轻风吹却回。"
        ],
        "notes": "",
        "id": "bfd4d41bec7c980a7e53a516157606e1"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "暮春即事",
        "preface": "",
        "paragraphs": [
            "深巷穷门少侣俦，阮郎唯有梦中留。",
            "香飘罗绮谁家席，风送歌声何处楼。",
            "街近鼓鼙喧晓睡，庭闲鹊语乱春愁。",
            "安能追逐人间事，万里身同不系舟。"
        ],
        "notes": "",
        "id": "6e9e680968b7a03be9d0cfde9fb616eb"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "代人悼亡",
        "preface": "",
        "paragraphs": [
            "曾覩夭桃想玉姿，带风杨柳认蛾眉。",
            "珠归龙窟知谁见，镜在鸾台话向谁。",
            "从此梦悲烟雨夜，不堪吟苦寂寥时。",
            "西山日落东山月，恨想无因有了期。"
        ],
        "notes": "",
        "id": "a207f9e7c7dc6b70f8e20fb0f3c3bec5"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "和人",
        "preface": "",
        "paragraphs": [
            "茫茫九陌无知己，暮去朝来典绣衣。",
            "宝匣镜昏蝉鬓乱，博山炉暖麝烟微。",
            "多情公子春留句，少思文君昼掩扉。",
            "莫惜羊车频列载，柳丝梅绽正芳菲。"
        ],
        "notes": "",
        "id": "74bddb6e8ad8be7ab12f72051083bb7e"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "隔汉江寄子安",
        "preface": "",
        "paragraphs": [
            "江南江北愁望，相思相忆空吟。",
            "鸳鸯暖卧沙浦，㶉𪆟闲飞橘林。",
            "烟里歌声隐隐，渡头月色沈沈。",
            "含情咫尺千里，况听家家远砧。"
        ],
        "notes": "",
        "id": "b2566b5caca8cf1361fd3a9164906491"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "寓言",
        "preface": "",
        "paragraphs": [
            "红桃处处春色，碧柳家家月明。",
            "楼上新妆待夜，闺中独坐含情。",
            "芙蓉月下鱼戏，䗖𬟽天边雀声。",
            "人世悲欢一梦，如何得作双成。"
        ],
        "notes": "",
        "id": "ab9d8545b7f3859816413a1cb0cce086"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "江陵愁望寄子安",
        "preface": "",
        "paragraphs": [
            "枫叶千枝复万枝，江桥掩映暮帆迟。",
            "忆君心似西江水，日夜东流无歇时。"
        ],
        "notes": "",
        "id": "6ef43abb0af6f91aa74d2a21fffb737a"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "寄子安",
        "preface": "",
        "paragraphs": [
            "醉别千巵不浣愁，离肠百结解无由。",
            "蕙兰销歇归春圃，杨柳东西绊客舟。",
            "聚散已悲云不定，恩情须学水长流。",
            "有花时节知难遇，未肯厌厌醉玉楼。"
        ],
        "notes": "",
        "id": "edd19ddef7255c672002bb516b2d40bb"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "送别",
        "preface": "",
        "paragraphs": [
            "秦楼几夜惬心期，不料仙郎有别离。",
            "睡觉莫言云去处，残灯一醆野蛾飞。"
        ],
        "notes": "",
        "id": "23959779f84a102643e05e013384658c"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "迎李近仁员外",
        "preface": "",
        "paragraphs": [
            "今日喜时闻喜鹊，昨宵灯下拜灯花。",
            "焚香出户迎潘岳，不羡牵牛织女家。"
        ],
        "notes": "",
        "id": "aa5ba5b0361b58cd5709fc16d32d8a09"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "送别",
        "preface": "",
        "paragraphs": [
            "水柔逐器知难定，云出无心肯再归。",
            "惆怅春风楚江暮，鸳鸯一只失群飞。"
        ],
        "notes": "",
        "id": "a6ae862cc8dd0eab8cda1284de4d1c5f"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "左名场自泽州至京使人传语",
        "preface": "",
        "paragraphs": [
            "闲居作赋几年愁，王屋山前是旧游。",
            "诗咏东西千嶂乱，马随南北一泉流。",
            "曾陪雨夜同欢席，别后花时独上楼。",
            "忽喜扣门传语至，为怜邻巷小房幽。",
            "相如琴罢朱弦断，双燕巢分白露秋。",
            "莫倦蓬门时一访，每春忙在曲江头。"
        ],
        "notes": "",
        "id": "e81d8ec685650c261775a9efc6cb08d1"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "和人次韵",
        "preface": "",
        "paragraphs": [
            "喧喧朱紫杂人寰，独自清吟日色间。",
            "何事玉郎搜藻思，忽将琼韵扣柴关。",
            "白花发咏慙称谢，僻巷深居谬学颜。",
            "不用多情欲相见，松萝高处是前山。"
        ],
        "notes": "",
        "id": "30dc327676df89a9be96866c6cc2e9d2"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "光威裒姊妹三人少孤而始妍乃有是作精粹难俦虽谢家联雪何以加之有客自京师来者示予因次其韵",
        "preface": "",
        "paragraphs": [
            "昔闻南国容华少，今日东邻姊妹三。",
            "妆阁相看鹦鹉赋，碧窗应绣凤凰衫。",
            "红芳满院参差折，绿醑盈杯次第衔。",
            "恐向瑶池曾作女，谪来尘世未为男。",
            "文姬有貌终堪比，西子无言我更惭。",
            "一曲艳歌琴杳杳，四弦轻拨语喃喃。",
            "当台竞鬬青丝发，对月争夸白玉簪。",
            "小有洞中松露滴，大罗天上柳烟含。",
            "但能为雨心长在，不怕吹箫事未谙。",
            "阿母几嗔花下语，潘郎曾向梦中参。",
            "暂持清句魂犹断，若覩红颜死亦甘。",
            "怅望佳人何处在，行云归北又归南。"
        ],
        "notes": "",
        "id": "6c9c51d91046c0d9e3375006f11ceecc"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "折杨柳",
        "preface": "",
        "paragraphs": [
            "朝朝送别泣花钿，折尽春风杨柳烟。",
            "愿得西山无树木，免教人作泪悬悬。"
        ],
        "notes": "",
        "id": "eaca88e5246d1a528bf0fe167954f863"
    },
    {
        "author": "鱼玄机",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "焚香登玉坛，端简礼金阙。",
            "明月照幽隙，清风开短襟。",
            "绮陌春望远，瑶徽春兴多。",
            "殷勤不得语，红泪一双流。",
            "云情自郁争同梦，仙貌长芳又胜花。"
        ],
        "notes": "",
        "id": "7226f5d00cde1243fc956d52af7f94db"
    }
]