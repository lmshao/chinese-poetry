[
    {
        "author": "姚系",
        "dynasty": "唐",
        "type": "诗",
        "rhythmic": "",
        "title": "杂曲歌辞 古离别",
        "preface": "",
        "paragraphs": [
            "凉风已袅袅，露重木兰枝。",
            "独上高楼望，行人远不知。",
            "轻寒入洞户，明月满秋池。",
            "燕去鸿方至，年年是别离。"
        ],
        "notes": "",
        "id": "a9741d4bfc95a63943dec58ecd3a0b93"
    },
    {
        "author": "姚系",
        "dynasty": "唐",
        "type": "诗",
        "rhythmic": "",
        "title": "秋夕会友",
        "preface": "",
        "paragraphs": [
            "倦客易相失，懽游无良辰。",
            "忽然一夕间，稍慰阖家贫。",
            "白露下庭梧，孤琴始悲辛。",
            "回风入幽草，虫响满四邻。",
            "会遇更何时，持桮重殷勤。"
        ],
        "notes": "",
        "id": "6ce27d1c6000684b1b21fa802467fd75"
    },
    {
        "author": "姚系",
        "dynasty": "唐",
        "type": "诗",
        "rhythmic": "",
        "title": "荆山独往",
        "preface": "",
        "paragraphs": [
            "宿昔山水上，抱琴独踯躅。",
            "山远去难穷，琴悲多断续。",
            "岩重丹阳树，泉咽闻阴谷。",
            "时下白云中，淹留秋水曲。",
            "秋水石栏深，潺湲如喷玉。",
            "杂芳被阴岸，坠露方消绿。",
            "恣此平生怀，独游还自足。"
        ],
        "notes": "",
        "id": "4a6b7c2d394f7cb33d126e2e8845b998"
    },
    {
        "author": "姚系",
        "dynasty": "唐",
        "type": "诗",
        "rhythmic": "",
        "title": "五老峰大明观赠隐者",
        "preface": "",
        "paragraphs": [
            "云观此山北，与君携手稀。",
            "林端涉横水，洞口入斜晖。",
            "颇觉鸾鹤迩，忽为烟雾飞。",
            "故人清和客，默会琴心微。",
            "丹术幸可授，青龙当未归。",
            "悠悠平生意，此日复相违。"
        ],
        "notes": "",
        "id": "6d9e1149750684b3f09a3d6e74394aa8"
    },
    {
        "author": "姚系",
        "dynasty": "唐",
        "type": "诗",
        "rhythmic": "",
        "title": "送周愿判官归岭南",
        "preface": "",
        "paragraphs": [
            "早蝉望秋鸣，夜琴怨离声。",
            "眇然多异感，值子江山行。",
            "由来重义人，感激事纵横。",
            "往复念遐阻，淹留慕平生。",
            "晨奔九衢饯，暮始万里程。",
            "山驿风月榭，海门烟霞城。",
            "易绡泉源近，拾翠沙溆明。",
            "兰蕙一为赠，贫交空复情。"
        ],
        "notes": "",
        "id": "dd6d5aa54e2fe40b2cc1018d65dfdcb0"
    },
    {
        "author": "姚系",
        "dynasty": "唐",
        "type": "诗",
        "rhythmic": "",
        "title": "送陆浑主簿赵宗儒之任",
        "preface": "",
        "paragraphs": [
            "山中眇然意，此意乃平生。",
            "常日望鸣臯，遥对洛阳城。",
            "故人吏为隐，怀此若蓬瀛。",
            "夕气冒岩上，晨流泻岸明。",
            "存亡区中事，影响羽人情。",
            "溪寂值猨下，云归闻鹤声。",
            "及兹春始暮，花葛正明荣。",
            "会有携手日，悠悠去无程。"
        ],
        "notes": "",
        "id": "504924808b2a676b24823161c53c48a8"
    },
    {
        "author": "姚系",
        "dynasty": "唐",
        "type": "诗",
        "rhythmic": "",
        "title": "杨参军庄送宇文邈",
        "preface": "",
        "paragraphs": [
            "秋云冒原隰，野鸟满林声。",
            "爱此田舍事，稽君车马程。",
            "离堂惨不喧，脉脉复盈盈。",
            "兰叶一经霜，香销为赠轻。",
            "灯光耿方寂，虫思隐余清。",
            "相望忽无际，如含江海情。"
        ],
        "notes": "",
        "id": "87c1ee4ae41afd61151bdb73f51f5a6a"
    },
    {
        "author": "姚系",
        "dynasty": "唐",
        "type": "诗",
        "rhythmic": "",
        "title": "京西遇旧识兼送往陇西",
        "preface": "",
        "paragraphs": [
            "蝉鸣一何急，日暮秋风树。",
            "即此不胜愁，陇阴人更去。",
            "相逢与相失，共是亡羊路。"
        ],
        "notes": "",
        "id": "550cd52f089f5ad81fea401325c419b4"
    },
    {
        "author": "姚系",
        "dynasty": "唐",
        "type": "诗",
        "rhythmic": "",
        "title": "野居池上看月",
        "preface": "",
        "paragraphs": [
            "悠然云间月，复此照池塘。",
            "泫露苍茫湿，沈波澹滟光。",
            "应门当未曙，歌吹满昭阳。",
            "远近徒伤目，清辉霭自长。"
        ],
        "notes": "",
        "id": "4852b21207d9a74068d18e1714e2b1ad"
    },
    {
        "author": "姚系",
        "dynasty": "唐",
        "type": "诗",
        "rhythmic": "",
        "title": "庭柳",
        "preface": "",
        "paragraphs": [
            "褭褭柳杨枝，当轩杂珮垂。",
            "交阴总共密，分条各自宜。",
            "因依似永久，揽结更伤离。",
            "爱此阳春色，秋风莫遽吹。"
        ],
        "notes": "",
        "id": "29fa1409b81ad177c429a4cef5cff19c"
    }
]