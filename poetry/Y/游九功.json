[
    {
        "author": "游九功",
        "dynasty": "宋",
        "type": "诗",
        "rhythmic": "",
        "title": "松",
        "preface": "",
        "paragraphs": [
            "烟翠松林碧玉湾，卷帘波影动清寒。",
            "住山未必知山好，却是行人得细看。"
        ],
        "notes": "",
        "id": "4620c6fd04b88b7a826b4b742ef69571"
    },
    {
        "author": "游九功",
        "dynasty": "宋",
        "type": "诗",
        "rhythmic": "",
        "title": "浯亭望横山",
        "preface": "",
        "paragraphs": [
            "峩峩岸东山，跃来势奔虬。",
            "横约一溪水，抱邑止复流。",
            "近郭看逾好，向望此其尤。",
            "翠展曲屏宽，一目千里收。",
            "此山此之水，我歌我来游。",
            "知不市声杂，亦忘溪上幽。",
            "方将解其缚，于焉我何求。"
        ],
        "notes": "",
        "id": "ae77d9ab4e39bf47bb7bc564e62136a5"
    },
    {
        "author": "游九功",
        "dynasty": "宋",
        "type": "诗",
        "rhythmic": "",
        "title": "答黄叔旸",
        "preface": "",
        "paragraphs": [
            "冥鸿倦云飞，歛翼退遵渚。",
            "秋虫感时至，自野来在宇。",
            "老我久合归，溪山况延伫。",
            "俯此沙水清，面被烟尘聚。",
            "龙断既冲冲，澜倒亦𬣙𬣙。",
            "岂无砥中立，而不改风雨。",
            "忽忻远寄声，秀句盈章吐。",
            "灿烂炯寒芒，晴空见冰柱。",
            "颇闻词场笔，漫焉叶如土。",
            "黄粱枕上过，得之亦不处。",
            "独行固不移，犹在审去取。"
        ],
        "notes": "",
        "id": "163ed1a27413c44f6d23d32133e97c33"
    },
    {
        "author": "游九功",
        "dynasty": "宋",
        "type": "诗",
        "rhythmic": "",
        "title": "题魏醇父菊庄",
        "preface": "",
        "paragraphs": [
            "东篱采采人归来，长歌三嗔书生老。",
            "子方青春志紫霄，种菊幽探计何早。",
            "一枝可爱况千丛，想应苦吟被花恼。",
            "西风浩然天池秋，白露霏空下百草。",
            "此时此花抱幽贞，宁衒世间颜色好。",
            "日斜寒照萼明韡，霜轻浄澈香远到。",
            "淡焉见谓山泽癯，渊乎我爱其似道。",
            "荒畦野迳尤惬性，何似移根伴枯槁。",
            "虽知晚节亦何用，为制颓龄聊自保。"
        ],
        "notes": "",
        "id": "cb97023085decb95eeef74a94c9b813d"
    },
    {
        "author": "游九功",
        "dynasty": "宋",
        "type": "诗",
        "rhythmic": "",
        "title": "弃官归故庐",
        "preface": "",
        "paragraphs": [
            "野塘漫漫板桥东，家在春风𤱶亩中。",
            "阶草不芟新织翠，庭花初种小开红。",
            "酒尝村酿余酸味，诗乏才华有淡工。",
            "邻里相过无杂语，但云饥后庆年丰。"
        ],
        "notes": "",
        "id": "d46e58f5cdf2f2b4757ad93f7313e050"
    },
    {
        "author": "游九功",
        "dynasty": "宋",
        "type": "诗",
        "rhythmic": "",
        "title": "送常老住疎山",
        "preface": "",
        "paragraphs": [
            "师住疎山祇树园，卧看云雾起江村。",
            "百年鼎鼎春风转，一钵垂垂老眼昏。",
            "古殿扑空参铁凤，夜潭翻月落金盘。",
            "何时系缆西风下，松柏阴阴独扣门。"
        ],
        "notes": "",
        "id": "ec0db7a790ea4308e8e9849d12acad42"
    }
]