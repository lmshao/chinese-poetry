[
    {
        "author": "杨怡",
        "dynasty": "宋",
        "type": "诗",
        "rhythmic": "",
        "title": "成都运司园亭十首 西园",
        "preface": "",
        "paragraphs": [
            "池台密相望，曾是故侯宅。",
            "赏心知几人，乔木已百尺。",
            "低花拂乌帽，古藓駮苍石。",
            "欲问昔豪华，秋风扫无迹。"
        ],
        "notes": "",
        "id": "30b4dfac051fe2f8b5c5e05de9095508"
    },
    {
        "author": "杨怡",
        "dynasty": "宋",
        "type": "诗",
        "rhythmic": "",
        "title": "成都运司园亭十首 玉谿堂",
        "preface": "",
        "paragraphs": [
            "虚堂已深窈，那复要营室。",
            "使君寂无事，闭合卧终日。",
            "临池狎清泚，养竹听箫瑟。",
            "不为省春耕，轺车肯轻出。"
        ],
        "notes": "",
        "id": "f9420c4d255e1d0f2f482468cc48801b"
    },
    {
        "author": "杨怡",
        "dynasty": "宋",
        "type": "诗",
        "rhythmic": "",
        "title": "成都运司园亭十首 雪峰楼",
        "preface": "",
        "paragraphs": [
            "翛翛楼下竹，㶁㶁竹间水。",
            "楼高虽不见，清响长在耳。",
            "晨光露西崦，积玉照窗纸。",
            "昆阆亦何人，当从跨金鲤。"
        ],
        "notes": "",
        "id": "c30b8f46d66fffcd73a636acd3685b8a"
    },
    {
        "author": "杨怡",
        "dynasty": "宋",
        "type": "诗",
        "rhythmic": "",
        "title": "成都运司园亭十首 海棠轩",
        "preface": "",
        "paragraphs": [
            "花如窈窕人，宛在水中沚。",
            "当轩有余妍，终日玩芳蘤。",
            "池清藻压枝，波动鱼争蕊。",
            "锦帐想含春，归心浩然起。"
        ],
        "notes": "",
        "id": "fd7a2162fcea7eb366b09de78abe0503"
    },
    {
        "author": "杨怡",
        "dynasty": "宋",
        "type": "诗",
        "rhythmic": "",
        "title": "成都运司园亭十首 月台",
        "preface": "",
        "paragraphs": [
            "嘉木密交阴，月夕苦荟翳。",
            "高台出林杪，远目望天际。",
            "不厌清露寒，秪恐轻云蔽。",
            "可但少陵翁，能思斫仙桂。"
        ],
        "notes": "",
        "id": "d77214a58b92d4ced4de3bf109073ef6"
    },
    {
        "author": "杨怡",
        "dynasty": "宋",
        "type": "诗",
        "rhythmic": "",
        "title": "成都运司园亭十首 翠锦亭",
        "preface": "",
        "paragraphs": [
            "峨峨碧油幢，矗矗羽葆盖。",
            "燕居不废严，环竦布亭外。",
            "秾阴生昼寒，微吹发天籁。",
            "隠几对凝香，衣冠嗒如蜕。"
        ],
        "notes": "",
        "id": "5d58f63af6b6138b7313739a0f8a6f6e"
    },
    {
        "author": "杨怡",
        "dynasty": "宋",
        "type": "诗",
        "rhythmic": "",
        "title": "成都运司园亭十首 潺玉亭",
        "preface": "",
        "paragraphs": [
            "使君漱流心，官府未始忘。",
            "亭下玉谿水，扑碎白玉珰。",
            "清耳不待洗，高怀自沧浪。",
            "安得援瑶琴，写此声琅琅。"
        ],
        "notes": "",
        "id": "bd297238460e95336e51e41491df7541"
    },
    {
        "author": "杨怡",
        "dynasty": "宋",
        "type": "诗",
        "rhythmic": "",
        "title": "成都运司园亭十首 茅庵",
        "preface": "",
        "paragraphs": [
            "缉茅如蜗庐，容膝才一丈。",
            "规圆无四隅，空廓含万象。",
            "绳床每宴坐，不与物俯仰。",
            "惟许岁寒君，虚心环几杖。"
        ],
        "notes": "",
        "id": "1cff46727ddf93e9ff2774f3658c6fb7"
    },
    {
        "author": "杨怡",
        "dynasty": "宋",
        "type": "诗",
        "rhythmic": "",
        "title": "成都运司园亭十首 水阁",
        "preface": "",
        "paragraphs": [
            "小阁平池阳，危桥属花屿。",
            "杖履乐幽闲，龟鱼荫深阻。",
            "刻柱记新涨，弄水涤烦暑。",
            "物我久相忘，珍禽近人语。"
        ],
        "notes": "",
        "id": "9fcc07a91419f419af912d51089efb94"
    },
    {
        "author": "杨怡",
        "dynasty": "宋",
        "type": "诗",
        "rhythmic": "",
        "title": "成都运司园亭十首 小亭",
        "preface": "",
        "paragraphs": [
            "方亭惟四柱，对峙花竹间。",
            "下有雪岭水，淙流日潺潺。",
            "宛如双彩舸，缆向春波湾。",
            "欲起江湖心，而奈风涛艰。"
        ],
        "notes": "",
        "id": "1d070967b3b5dea0bd59bc95e1836745"
    }
]