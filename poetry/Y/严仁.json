[
    {
        "author": "严仁",
        "dynasty": "宋",
        "type": "诗",
        "rhythmic": "",
        "title": "平远楼",
        "preface": "",
        "paragraphs": [
            "湘中病客思归日，城上高楼独倚时。",
            "半树夕阳鸦集早，一江秋色雁来迟。"
        ],
        "notes": "",
        "id": "f21f2f7f86c7658e861e114821f42826"
    },
    {
        "author": "严仁",
        "dynasty": "宋",
        "type": "诗",
        "rhythmic": "",
        "title": "闻雁",
        "preface": "",
        "paragraphs": [
            "西风吹梦楚江秋，雁正来时妾正愁。",
            "怕有帛书天外至，画眉未了急登楼。"
        ],
        "notes": "",
        "id": "d044ca0faddfbd25ca61dad2f2e3ef73"
    },
    {
        "author": "严仁",
        "dynasty": "宋",
        "type": "诗",
        "rhythmic": "",
        "title": "塞下曲",
        "preface": "",
        "paragraphs": [
            "漠漠孤城落照间，黄榆白苇满关山。",
            "千枝羌笛连云起，知是胡儿牧马还。"
        ],
        "notes": "",
        "id": "8a7605fb6915a7250de11ec440da8441"
    },
    {
        "author": "严仁",
        "dynasty": "宋",
        "type": "诗",
        "rhythmic": "",
        "title": "湘南",
        "preface": "",
        "paragraphs": [
            "斑竹萧萧水驿孤，落花吹雨赤沙湖。",
            "春风二月湘南路，何处青山无鹧鸪。"
        ],
        "notes": "",
        "id": "e8e90858330bfb99f72d6d3757d5d76b"
    },
    {
        "author": "严仁",
        "dynasty": "宋",
        "type": "词",
        "rhythmic": "一落索",
        "title": "",
        "preface": "",
        "paragraphs": [
            "清晓莺啼红树。",
            "又一双飞去。",
            "日高花气扑人来，独自价、伤春无绪。",
            "别后暗宽金缕。",
            "倩谁传语。",
            "一春不忍上高楼，为怕见、分携处。"
        ],
        "notes": "",
        "id": "a0a16ab6777549c8c103ac314055f5a9"
    },
    {
        "author": "严仁",
        "dynasty": "宋",
        "type": "词",
        "rhythmic": "南柯子・南歌子",
        "title": "",
        "preface": "",
        "paragraphs": [
            "柳陌通云径，琼梳启翠楼。",
            "桃花纸薄渍冰油。",
            "记得年时诗句、为君留。",
            "晓绿千层出，春红一半休。",
            "门前溪水泛花流。",
            "流到西州犹是、故家愁。"
        ],
        "notes": "",
        "id": "6f9187fecea378a0c8a085213003e560"
    },
    {
        "author": "严仁",
        "dynasty": "宋",
        "type": "词",
        "rhythmic": "多丽",
        "title": "",
        "preface": "",
        "paragraphs": [
            "最无端，官楼画角轻吹。",
            "一声来、深闺深处，把人好梦惊回。",
            "许多愁、尽教奴受，些个事、未必君知。",
            "泪滴兰衾，寒生珠幌，翠云撩乱枕频敧。",
            "窗儿上、几条残月，斜玉界罗帷。",
            "更堪听，霜摧败叶，静扣朱扉。",
            "念别离、千里万里，问何日是归期。",
            "关情处、鱼来雁往，断肠是、兔走乌飞。",
            "美景良辰，赏心乐事，风流孤负缕金衣。",
            "谩赢得、花颜玉骨，瘦损为相思。",
            "归须早，刘郎双鬓，莫遣成丝。"
        ],
        "notes": "",
        "id": "9669f6c757a2b62ccaf66afafde1b381"
    },
    {
        "author": "严仁",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "晓色未分明，敲动月边鼍鼓。",
            "卯酒一杯径醉，又别君南浦。",
            "春江如席照晴空，大舶夹双橹。",
            "肠断斜阳渡口，正落红如雨。"
        ],
        "notes": "",
        "id": "2c65fa2fcb256e59bd39f534ce7bd37f"
    },
    {
        "author": "严仁",
        "dynasty": "宋",
        "type": "词",
        "rhythmic": "婆罗门引",
        "title": "",
        "preface": "",
        "paragraphs": [
            "花明柳暗，一天春色绕朱楼。",
            "断鸿声唤人愁。",
            "欲问归鸿何处，身世自悠悠。",
            "正东风留滞，楚尾吴头。",
            "追思旧游。",
            "叹双鬓、飒惊秋。",
            "可惜等闲孤了，酒令花筹。",
            "断弦难续，谩题诗、分付水东流。",
            "流不到、蓬岛瀛洲。"
        ],
        "notes": "",
        "id": "26793785382208e54fefe6bf663d3e69"
    },
    {
        "author": "严仁",
        "dynasty": "宋",
        "type": "词",
        "rhythmic": "归朝欢",
        "title": "",
        "preface": "",
        "paragraphs": [
            "朱户绿窗深窈窕。",
            "闪闪华旗红干小。",
            "相逢斜柳绊轻舟，渚香不断苹花老。",
            "西风吹梦草。",
            "题诗未了还惊觉。",
            "独伤心，凄凉故馆，月过西楼悄。",
            "楼外斜河低浸斗。",
            "夜已如何夜将晓。",
            "心期欲寄赤鳞鱼，秋云不动秋江渺。",
            "相思千里道。",
            "多情直被无情恼。",
            "玉台前，请君试看，华发添多少。"
        ],
        "notes": "",
        "id": "d42c273f93d3c738f5de373e6f9455ee"
    },
    {
        "author": "严仁",
        "dynasty": "宋",
        "type": "词",
        "rhythmic": "归朝欢",
        "title": "",
        "preface": "",
        "paragraphs": [
            "云表金茎珠璀璨。",
            "当日投怀惊玉燕。",
            "文章议论压西廱，风流姓字翔东观。",
            "紫皇嗟见晚。",
            "祥麟五色留金殿。",
            "大江西，铜章墨绶，暂尔烦君绾。",
            "十二金钗扶玉盏。",
            "锦瑟摐摐随急管。",
            "兽炉烟动彩云高，秋声拍碎红牙板。",
            "趣君归翰苑。",
            "莱衣焕烂潘舆稳。",
            "任方瞳，从今看到，弱水波清浅。"
        ],
        "notes": "",
        "id": "fb4afc08b9bfbd0aef5ed5ae61102fd9"
    },
    {
        "author": "严仁",
        "dynasty": "宋",
        "type": "词",
        "rhythmic": "归朝欢",
        "title": "",
        "preface": "",
        "paragraphs": [
            "五月人间挥汗雨。",
            "离恨一襟何处去。",
            "双溪楼下碧千寻，双溪楼上匏尊举。",
            "晚凉生绿树。",
            "渔灯几点依洲渚。",
            "莫狂歌，潭空月净，惨惨瘦蛟舞。",
            "变化往来无定所。",
            "求剑刻舟应笑汝。",
            "只今谁是晋司空，斗牛奕奕红光吐。",
            "我来空吊古，与君同记凭阑语。",
            "问沧波，乘槎此去，流到天河否。"
        ],
        "notes": "",
        "id": "b706ac7f95d7c59c5ddc3385b74c7151"
    },
    {
        "author": "严仁",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "东风吹雾雨，更吹起、夹衣寒。",
            "正莽莽丛林，潭潭伐鼓，郁郁焚兰。",
            "阑干曲、多少意，看青烟如篆绕溪湾。",
            "桑柘绿阴犹薄，杏桃红雨初翻。",
            "飞花片片走潺湲。",
            "问何日西还。",
            "叹扰扰人生，纷纷离合，渺渺悲欢。",
            "想云軿、何处也，对芳时、应只在人间。",
            "惆怅回纹锦字，断肠斜日云山。"
        ],
        "notes": "",
        "id": "0d73c25bbcb7d1cdb6bbe5fa5fad1391"
    },
    {
        "author": "严仁",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "惨淡望京阙，慷慨梦天山。",
            "引杯中夜看剑，壮气刷幽燕。",
            "鼍鼓满天催曙，画角连云啸月，吹断戍瓶烟。",
            "犀角赤兔马，虎帐绿熊毡。",
            "仗汉节，伸大义，伐可汗。",
            "青冥更下斧钺，赤子要君安。",
            "铁骑千群观猎，宫样十眉环座，礕礰听鸣弦。",
            "莫厌兜鍪冷，归去又貂蝉。"
        ],
        "notes": "",
        "id": "e282597d01c3d532d2c8481e882082e7"
    },
    {
        "author": "严仁",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "城头杰观峥嵘，重阑下瞰苍龙脊。",
            "镂珉盘础，雕檀竦楶，玲珑金碧。",
            "华子冈头，麻源谷口，神仙窟宅。",
            "道至今清夜，月明风冷，常隐隐、闻笙笛。",
            "翠壁烟霞缥缈，更寒泉、飞空千尺。",
            "数峰江上，孤舟天际，夕阳红湿。",
            "抖擞征尘，浩然长啸，跨青鸾翼。",
            "向凤岗西望，遥酾斗酒，酹文章伯。"
        ],
        "notes": "",
        "id": "07500d748a78398ecfe21a90a6435fd6"
    },
    {
        "author": "严仁",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "飚车飞上蓬莱，不须更跨琴高鲤。",
            "砉然长啸，天风澒洞，云涛无际。",
            "我欲乘桴，从兹浮海，约任公子。",
            "办虹竿千丈，犗钩五十，亲点对、连鳌饵。",
            "谁榜佳名空翠。",
            "紫阳仙、去骑箕尾。",
            "银钩铁画，龙拿凤翥，留人间世。",
            "更忆东山，哀筝一曲，洒沾襟泪。",
            "到而今，幸有高亭遗爱，寓甘棠意。"
        ],
        "notes": "",
        "id": "4211a7aa53e22aed0bc9a739e1e3ea91"
    },
    {
        "author": "严仁",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "翼然新榜高亭，翰林铁画燕公手。",
            "滁阳盛事，何人重继，湟川太守。",
            "太守谓谁，文章的派，醉翁贤胃。",
            "对千峰削翠，双溪注玉，端不减、琅琊秀。",
            "坐啸清香画戟，听丁丁、滴花晴漏。",
            "棠阴昼寂，细赓宾客，竹枝杨柳。",
            "只恐明朝，绨封趣觐，未容借寇。",
            "尽江山识赏，盐梅事业，焕青毡旧。"
        ],
        "notes": "",
        "id": "d4e8637e4680e74921acf6b4106d0701"
    },
    {
        "author": "严仁",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "春风只在园西畔。",
            "荠菜花繁胡蝶乱。",
            "冰池晴绿照还空，香径落红吹已断。",
            "意长翻恨游丝短。",
            "尽日相思罗带缓。",
            "宝奁明月不欺人，明日归来君试看。"
        ],
        "notes": "",
        "id": "811e4f0b980c643b21bd5ded867ab13e"
    },
    {
        "author": "严仁",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "征鸿点破空云碧。",
            "丹霞染出新秋色。",
            "返照落平洲。",
            "半江红锦流。",
            "风清渔笛晚。",
            "寸寸愁肠断。",
            "寄语笛休横。",
            "只消三两声。"
        ],
        "notes": "",
        "id": "1e829c359790397463cfe5fe73968fcb"
    },
    {
        "author": "严仁",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "院静日长花气暖。",
            "一簇娇红，得见春深浅。",
            "风送生香来近远。",
            "笑声只在秋千畔。",
            "目力未穷肠已断。",
            "一寸芳心，更逐游丝乱。",
            "朱户对开帘卷半。",
            "日斜江上春风晚。"
        ],
        "notes": "",
        "id": "58317a633269e07cd35038ad269ad40b"
    },
    {
        "author": "严仁",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "杰阁青红天半倚。",
            "万里归舟，更近阑干舣。",
            "木落山寒凫雁起。",
            "一声渔笛沧洲尾。",
            "千古文章黄太史。",
            "扪虱高风，长照冰壶里。",
            "何以荐君秋菊蕊。",
            "癯瓢为酌西江水。"
        ],
        "notes": "",
        "id": "3f78fe307c5f3112cb66db63cd07090a"
    },
    {
        "author": "严仁",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "一声水调解兰舟。",
            "人间无此愁。",
            "无情江水东流去，与我泪争流。",
            "人已远，更回头。",
            "苦凝眸。",
            "断魂何处，梅花岸曲，小小红楼。"
        ],
        "notes": "",
        "id": "2a16b729b5d9a733c5fca38f1db7b9ae"
    },
    {
        "author": "严仁",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "说到城南杜。",
            "尽风流、至今人号，去天尺五。",
            "家世联翩苍玉佩，自有文章机杼。",
            "看鸾凤、九霄轩翥。",
            "文阵堂堂新得隽，正少年、壮气虹霓吐。",
            "拈彩笔，月城去。",
            "出关相送梅千树。",
            "雪连空、马蹄特特，晓寒人度。",
            "帝里春浓花似海，催入明光奏赋。",
            "须快展、亨衢阔步。",
            "随世功名真漫浪，要平生、所学期无负。",
            "须记得，别时语。"
        ],
        "notes": "",
        "id": "2a2825de9d9b53f4ef890a866f907f00"
    },
    {
        "author": "严仁",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "碧浪摇春渚。",
            "浸虚檐、蒲萄滉漾，翠绡掀舞。",
            "委曲经过台下路，载取落花东去。",
            "问花亦、漂流良苦。",
            "花不能言应有恨，恨十分、都被春风误。",
            "同此恨，有飞絮。",
            "人生聚散元无据。",
            "尽凭阑、一尊相对，苹州春暮。",
            "嫉色冲冲空怅望，泪尽世间儿女。",
            "君不见、千金求赋。",
            "飞燕婕妤今何在，看黏云、江影伤千古。",
            "流不去，断魂处。"
        ],
        "notes": "",
        "id": "90d656c291ce62f551ee98e64cd25fd3"
    },
    {
        "author": "严仁",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "兰芷湘东国。",
            "正愁予、一江红叶，水程孤驿。",
            "欲写潇湘无限意，那得如椽彩笔。",
            "但满眼、西风萧瑟。",
            "我所思兮何处所，在镡津、津上沧湾侧。",
            "谁氏子，阆风客。",
            "阆风仙客才无敌。",
            "赋悲秋、抑扬顿挫，流篱沈郁。",
            "百赋千诗朝复暮，解道波涛春力。",
            "忆共尔、乘槎吹笛。",
            "八表神游吾梦见，渺洞庭、青草烟波隔。",
            "空怅望，楚天碧。"
        ],
        "notes": "",
        "id": "63371259be5393156e1a361ccf148369"
    },
    {
        "author": "严仁",
        "dynasty": "宋",
        "type": "词",
        "rhythmic": "醉桃源・阮郎归",
        "title": "",
        "preface": "",
        "paragraphs": [
            "拍堤春水蘸垂杨。",
            "水流花片香。",
            "弄花喈柳小鸳鸯。",
            "一双随一双。",
            "帘半卷，露新妆。",
            "春衫是柳黄。",
            "倚阑看处背斜阳。",
            "风流暗断肠。"
        ],
        "notes": "",
        "id": "6628a5b45686e895fca934c44e105cae"
    },
    {
        "author": "严仁",
        "dynasty": "宋",
        "type": "词",
        "rhythmic": "阮郎归",
        "title": "",
        "preface": "",
        "paragraphs": [
            "鳃花轻拂紫绵香。",
            "琼杯初暖妆。",
            "贪凭雕槛看鸳鸯。",
            "无心上绣床。",
            "风絮乱。",
            "恣轻狂。",
            "恼人依旧忙。",
            "梦随残雨下高唐。",
            "悠悠春梦长。"
        ],
        "notes": "",
        "id": "1dab3d3a8130c9fa5c4a91045436ca10"
    },
    {
        "author": "严仁",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "公子诗成著锦袍。",
            "王家桃叶旧妖娆。",
            "檀槽摐急斜金雁，彩袖翩跹□翠翘。",
            "沈水过，懒重烧。",
            "十分浓醉十分娇。",
            "复罗帐里春寒少，只恐香酥拍渐消。"
        ],
        "notes": "",
        "id": "9b0d9c8c2648fbd05a74cebb0184fa74"
    },
    {
        "author": "严仁",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "高杏酣酣出短墙。",
            "垂杨袅袅蘸池塘。",
            "文鸳藉草眠春昼，金鲫吹波弄夕阳。",
            "闲倚镜，理明妆。",
            "自翻银叶炷衙香。",
            "鸣鞭已过青楼曲，不是刘郎定阮郎。"
        ],
        "notes": "",
        "id": "3aef4cc4505f0fbcdc8d8000e8ee95f4"
    },
    {
        "author": "严仁",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "病去那知春事深。",
            "流莺唤起惜春心。",
            "桐舒碧叶悭三寸，柳引金丝可一寻。",
            "怜绣阁，对云岑。",
            "苦无多力懒登临。",
            "翠罗衫底寒犹在，弱骨难支瘦不禁。"
        ],
        "notes": "",
        "id": "c0cb41ba0920eb964e09e0c8ae8e5772"
    },
    {
        "author": "严仁",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "一曲危弦断客肠。",
            "津桥捩柂转牙樯。",
            "江心云带蒲帆重，楼上风吹粉泪香。",
            "瑶草碧，柳芽黄。",
            "载将离恨过潇湘。",
            "请君看取东流水，方识人间别意长。"
        ],
        "notes": "",
        "id": "315ce03eaf99fc5ea7f71ad951cb0c0d"
    },
    {
        "author": "严仁",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "行尽春山春事空。",
            "别愁离恨满江东。",
            "三更鼓润官楼雨，五夜灯残客舍风。",
            "寒淡淡，晓胧胧。",
            "黄鸡催断丑时钟。",
            "紫骝嚼勒金衔响，冲破飞花一道红。"
        ],
        "notes": "",
        "id": "d69de869d594bc599621b06fd8ec92a5"
    },
    {
        "author": "严仁",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "多病春来事事慵。",
            "偶因扑蝶到庭中。",
            "落红万叠花经雨，斜碧千条柳因风。",
            "深院宇，小帘栊。",
            "几年离别恰相逢。",
            "擎觞未饮心先醉，为有春愁似酒浓。"
        ],
        "notes": "",
        "id": "92ae445612b7fd6dcfc8f53d697f4330"
    },
    {
        "author": "严仁",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "一径萧条落叶深。",
            "离肠凄断月明砧。",
            "征鸿送恨连云起，促织惊秋傍砌吟。",
            "风悄悄，夜沈沈。",
            "鸳机坐冷晓霜侵。",
            "挑成锦字心相向，未必君心似妾心。"
        ],
        "notes": "",
        "id": "7be4d94b9e62b86dde2a331872d2c3e6"
    }
]