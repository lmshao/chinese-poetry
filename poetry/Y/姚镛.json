[
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "春日书怀",
        "preface": "",
        "paragraphs": [
            "柔风散原野，百草摇春心。",
            "丛薄曜阳彩，嘤鸣调好音。",
            "节物一以变，万感集素襟。",
            "玄发不常居，华景无停阴。",
            "胡为苦贫贱，征尘翳瑶簪。",
            "萱叶覆堂阶，荆花感晴林。",
            "明当理星驾，归息清溪浔。"
        ],
        "notes": "",
        "id": "df35470081bf621663a4aec0554b111b"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "杂诗",
        "preface": "",
        "paragraphs": [
            "北风日以劲，古道无人行。",
            "阳坡树已黄，阴崖草犹青。",
            "四时相代谢，谁为此枯荣。",
            "揽衣坐幽磴，下有流泉声。",
            "听之不成调，挹之有余清。",
            "悠悠京洛尘，污人头上缨。"
        ],
        "notes": "",
        "id": "9279f21555d102e37b3c43448d3c3976"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "春馆",
        "preface": "",
        "paragraphs": [
            "山馆四无邻，东风伴幽寂。",
            "瓶花羞晚红，庭草衒春碧。",
            "猿攀松树枝，鹤踏苍苔色。",
            "麾之不肯去，听读麻衣易。"
        ],
        "notes": "",
        "id": "d61f30a5566de2b3c6833e0aaa5d90b2"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "见赵章泉",
        "preface": "",
        "paragraphs": [
            "秉芳独向章泉老，四海儿童以字传。",
            "特诏难更高士服，好诗多入贾人船。",
            "行窝冷落熙宁后，放鹤风流景祐前。",
            "一代典刑能几见，愿从几杖阅耆年。"
        ],
        "notes": "",
        "id": "aae20198bf068b6a7762715186cc9181"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "见袁蒙斋",
        "preface": "",
        "paragraphs": [
            "书说曾传到剡中，不图今见古人风。",
            "间生伊洛二三子，安得龚黄十数公。",
            "仁性未尝离日用，道心元自与人同。",
            "絜斋衣钵慈湖学，愿发精微一启蒙。"
        ],
        "notes": "",
        "id": "5dcb94ff6f9aad2d12b376a67b0685a9"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "怀云泉颐山老",
        "preface": "",
        "paragraphs": [
            "枯吟世虑轻，求道不求名。",
            "病起春风过，闲居野草生。",
            "游山寻旧屐，煮药试新铛。",
            "别久空相忆，疏钟隔水鸣。"
        ],
        "notes": "",
        "id": "44f49cf097a906d0b515fb9d0a0540fc"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "寄径山敬溪翁",
        "preface": "",
        "paragraphs": [
            "心远人间世，灯传国一禅。",
            "静中无剧暑，诗外总闲年。",
            "挂锡云生树，烹茶月落泉。",
            "几时归去得，再约剡溪船。"
        ],
        "notes": "",
        "id": "848e854e7c123cf1afd45265b04efa21"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "拜先君墓",
        "preface": "",
        "paragraphs": [
            "次第瞻山看水流，夜台中閟忆三秋。",
            "新松成行如人长，老鹤无言似我愁。",
            "僧奉晨昏惟茗供，儿悲霜露只苹羞。",
            "结庐终岁关心事，怊怅钟声出暝楼。"
        ],
        "notes": "",
        "id": "7b3f2943050bf0350d8ee8ca5e1023b1"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "送晔冲晦归天竺",
        "preface": "",
        "paragraphs": [
            "西湖山下多奇石，师去今游乳窦峰。",
            "遥想石台登讲罢，野猿归洞鹤归松。"
        ],
        "notes": "",
        "id": "d59766eb4abd1095fea423defc27942f"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "寓霅川",
        "preface": "",
        "paragraphs": [
            "王戴溪头小隠仙，渔翁引上霅溪船。",
            "几回倦钓思归去，又为苹花住一年。"
        ],
        "notes": "",
        "id": "b05f5ea24db159625313370ae52c484d"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "春夜曲",
        "preface": "",
        "paragraphs": [
            "金鱼锁合兰缸小，酒不支愁寻睡早。",
            "梨花欲堕风更寒，燕子不归春自老。",
            "流苏护帐香云结，三十六簧清吹咽。",
            "缄书欲寄湘水深，城乌啼落花西川。"
        ],
        "notes": "",
        "id": "9b43c54ce20d05512c3423777227a128"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "夜发渔浦",
        "preface": "",
        "paragraphs": [
            "为亲从薄宦，不复计修程。",
            "断浦迎潮别，孤帆带月行。",
            "秋来江柳变，夜久水烟生。",
            "前路犹淹泊，凄其赋远征。"
        ],
        "notes": "",
        "id": "3b26663270e704f7915f406a1668dc48"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "桐庐道中",
        "preface": "",
        "paragraphs": [
            "两岸山如簇，中流锁翠微。",
            "风帆逆水上，江鹤背人飞。",
            "野庙青枫树，人家白板扉。",
            "严陵台下过，不敢浣尘衣。"
        ],
        "notes": "",
        "id": "67697a6dc1b023ba386f12ff14bf4a40"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "头陀庵",
        "preface": "",
        "paragraphs": [
            "衣缁发可梳，云外卓庵居。",
            "佛换新花供，幡拈古偈书。",
            "删松容径竹，种茗间园蔬。",
            "为应诸方供，山房尽日虚。"
        ],
        "notes": "",
        "id": "25fa6d3e1e94df095495831011b60de4"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "出山",
        "preface": "",
        "paragraphs": [
            "云阴漠漠雨潇潇，坐兀归舆野兴遥。",
            "石磵水流苔路滑，竹篱秋去菊花焦。",
            "谁将束缊求山火，自立寒谿问板桥。",
            "官事奔奔何日了，倚松临水羡渔樵。"
        ],
        "notes": "",
        "id": "b6b8a53f3e71bf7c7288041410b4bb35"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "题画壁",
        "preface": "",
        "paragraphs": [
            "两山灌木带晴鸦，泯泯春流漾浦沙。",
            "隔岸小舟呼不应，碧桃花外是谁家。"
        ],
        "notes": "",
        "id": "9687717cc0af96d1c38d6502b4284fc8"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "寄范中洲",
        "preface": "",
        "paragraphs": [
            "高隠就诗名，中洲雅趣成。",
            "几前修竹浄，屋上落泉鸣。",
            "柘圃春风织，山田野火耕。",
            "满山薇蕨老，客至足蔬萌。"
        ],
        "notes": "",
        "id": "989a023dc403fbde82a0cb466c7cab11"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "野庙",
        "preface": "",
        "paragraphs": [
            "未知何王庙，岁月日已非。",
            "熏炉松柏煤，画壁苔藓衣。",
            "门空牧竖戯，树老山魈依。",
            "田家社酒香，纸窖生光辉。"
        ],
        "notes": "",
        "id": "bd79e92c8eed6929b8929ddacd3da1d6"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "怀范正夫",
        "preface": "",
        "paragraphs": [
            "愁霖滴禾黍，秋暮滞云庄。",
            "但虑输井税，不忧无积仓。",
            "竹鸡啼野堑，饥鼠走山房。",
            "不饮论文酒，思君觉夜长。"
        ],
        "notes": "",
        "id": "93d20147da31c400040f25360c3e2c74"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "宿护国寺观晦翁先生题名  其一",
        "preface": "",
        "paragraphs": [
            "满树椶花满迳松，解鞍才是暝楼钟。",
            "上方月白山云静，看见东南一两峰。"
        ],
        "notes": "",
        "id": "b151444a5e3f5a723b197077d4b3c115"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "宿护国寺观晦翁先生题名  其二",
        "preface": "",
        "paragraphs": [
            "看了题名看跋文，自怜不及晦翁门。",
            "野僧惜打残碑卖，时共山猿洗墨痕。"
        ],
        "notes": "",
        "id": "f061aa8257673b5f665c47b44707e37b"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "寄冲晦",
        "preface": "",
        "paragraphs": [
            "欲答前春信，西飞雁不逢。",
            "应随丹灶鹤，同看白云松。",
            "花雨繙经石，山鸣出定钟。",
            "何时寻旧住，却说武夷峰。"
        ],
        "notes": "",
        "id": "56c1daf97c99f03de79cb09ddc9d3253"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "访中洲",
        "preface": "",
        "paragraphs": [
            "踏雨来敲柳下门，荷香清透紫绡裙。",
            "相逢未暇论奇字，先向水边看白云。"
        ],
        "notes": "",
        "id": "913b59e9458fe73519fefd735c912439"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "赁宅",
        "preface": "",
        "paragraphs": [
            "及春游帝里，赁宅似吾家。",
            "雨霤生新草，风床受落花。",
            "病多添老懒，虑澹远纷华。",
            "时与幽人遇，烧香煮茗芽。"
        ],
        "notes": "",
        "id": "9fd5d44532a0c3014f3029ae0c3fb50a"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "悼复石壁",
        "preface": "",
        "paragraphs": [
            "一死虽如蜕，杀身真可哀。",
            "僧危能仗义，诗好更多才。",
            "鹤怨兰亭月，云消石壁苔。",
            "旧时同社友，寂寞载书来。"
        ],
        "notes": "",
        "id": "bc7b5bd59a26e486f5aa21eb8ea4ec02"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "送僧",
        "preface": "",
        "paragraphs": [
            "去结茅堂霅水边，晓行持钵落花天。",
            "得钱未用栽松本，先买溪南旧石田。"
        ],
        "notes": "",
        "id": "45bc60e122cfa50513eb952e5e631a12"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "王别驾访天竺颐晔二师",
        "preface": "",
        "paragraphs": [
            "宝香熏彻碧莲台，别驾寻僧日暮回。",
            "听雨斋前惊树长，浴云池上看花开。",
            "青山久不逢坡老，玄鹤亲曾识辨才。",
            "二老风流如昨日，百年诗石未苍苔。"
        ],
        "notes": "",
        "id": "f9a157c25d064385796807848c64c370"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "庐陵赠异孤峰",
        "preface": "",
        "paragraphs": [
            "几度云间望鹤飞，相逢犹喜及秋期。",
            "明朝采药青原洞，好掬寒泉供祖师。"
        ],
        "notes": "",
        "id": "a0a6bd7335ed841c1837641ffef946f8"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "寄刘敏叔",
        "preface": "",
        "paragraphs": [
            "一生贫乐鬓成丝，前辈风流及见之。",
            "道外无营偏爱画，静中有趣只吟诗。",
            "云生茅屋湖山近，秋满荒园橘柚垂。",
            "见说地幽人罕到，自同妻子种江蓠。"
        ],
        "notes": "",
        "id": "81aa3f8f8ff59a830b5bb639db447dff"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "自青原回访敏叔几不相遇",
        "preface": "",
        "paragraphs": [
            "晓汲三泉洗砚回，要看奇石立苍苔。",
            "骑馿应为寻诗出，放鹤还知有客来。",
            "一井清寒宜茗饮，千林黄落独梅开。",
            "他时老圃如能学，只乞山中橘本栽。"
        ],
        "notes": "",
        "id": "583fe30ca9c331e5c8cc34633f8642ab"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "寄赵东野时以帅檄抚定赣叛  其一",
        "preface": "",
        "paragraphs": [
            "东野山人有晋风，归来三径自栽松。",
            "锦囊句好闲中趣，铅鼎丹成静处功。",
            "无事杖藜随野鹤，有时隠几看晴峰。",
            "长江近日风波恶，莫向深渊下钓筒。"
        ],
        "notes": "",
        "id": "e0ad644a94f434fcc0acd1b279eded4e"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "寄赵东野时以帅檄抚定赣叛  其二",
        "preface": "",
        "paragraphs": [
            "清晨闲上鬰孤台，鼓咽谯楼角更哀。",
            "病叶满山难独扫，狂花一树为谁开。",
            "泉枯石井狮空吼，雨暗荒池凤不来。",
            "欲向江东问仙老，海风吹浪驾舟回。"
        ],
        "notes": "",
        "id": "19b51783585819b4bed94107044e2f0a"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "送赣士谒前赣侯杨东山",
        "preface": "",
        "paragraphs": [
            "凝香句满空同石，静向东山卧白云。",
            "夫子自能明易学，众人谁解识玄文。",
            "空江短棹浮诗卷，别岸飞花扑练裙。",
            "到得带园春已过，煮茶应共竹间分。"
        ],
        "notes": "",
        "id": "2c54ed8b3b62982c8d400fc67bd7114b"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "题东山赠何青霞诗后",
        "preface": "",
        "paragraphs": [
            "青霞道士来相见，手阅东山诗一卷。",
            "句里明知山水心，笔端照见烟霞面。",
            "昨宵梦上寥阳殿，仙官敕作青霞传。",
            "传成不及卷中诗，罚读灵歌三百遍。"
        ],
        "notes": "",
        "id": "37125f013386c0d7765b889b66968790"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "午兴",
        "preface": "",
        "paragraphs": [
            "心闲日日理黄庭，四体和柔胜药灵。",
            "独步小轩无一事，老槐阴里鹤梳翎。"
        ],
        "notes": "",
        "id": "5ac4cc04f113482aee4f4a42d18ce732"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "秋风",
        "preface": "",
        "paragraphs": [
            "颢气薄衣襟，疎声集暝林。",
            "雁惊烟塞梦，鲈入故乡心。",
            "静落阶前叶，清传月下砧。",
            "更怜茅屋破，愁绝少陵吟。"
        ],
        "notes": "",
        "id": "637001f05d19d15def141ad0dc54601c"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "北高峰",
        "preface": "",
        "paragraphs": [
            "闲处春光淡，逢僧共采蒿。",
            "曲盘山磴险，直上塔峰高。",
            "风露侵衣冷，江湖送眼豪。",
            "近年无隠者，空负数株桃。"
        ],
        "notes": "",
        "id": "296ed7546ad869b95efb96001a6a4a7e"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "送僧孤峰",
        "preface": "",
        "paragraphs": [
            "分得西林云满巢，瓣香端为远公烧。",
            "阿兄不解陶潜饮，只倚山中水一瓢。"
        ],
        "notes": "",
        "id": "4044aac97bf023fbc1157f91f6fe664e"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "赠孤峰",
        "preface": "",
        "paragraphs": [
            "拄杖寻幽古寺中，云容淡淡雨蒙蒙。",
            "归来一笑春多事，野杏山桃各自红。"
        ],
        "notes": "",
        "id": "0018d7454285b5727f302665f55fe79c"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "忆孤峰",
        "preface": "",
        "paragraphs": [
            "浮杯方渡湘江上，又逐孤云到岳前。",
            "七十二峰烟雨夜，与谁同话懒残禅。"
        ],
        "notes": "",
        "id": "55a96f905b1669a8bb93f2f22a29227a"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "题孤峰房",
        "preface": "",
        "paragraphs": [
            "云木阴森天气清，杜鹃啼了又啼鶑。",
            "幽人午枕不成梦，忆得故山春树生。"
        ],
        "notes": "",
        "id": "323654b54136b9d24a8d09799893f48d"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "龟松泉",
        "preface": "",
        "paragraphs": [
            "未让葛洪丹井灵，石根流水更清泠。",
            "多年不见仙桃出，化作老松生茯苓。"
        ],
        "notes": "",
        "id": "a4145707865a80a7459479b1b5612545"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "别毛沧洲",
        "preface": "",
        "paragraphs": [
            "风雨三更梦，江湖万里心。",
            "青灯正愁绝，可惜不能琴。"
        ],
        "notes": "",
        "id": "98b8fa012119732fa9e9fee9ae58e194"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "放船",
        "preface": "",
        "paragraphs": [
            "数幅蒲帆破晓烟，一篙春水涨平川。",
            "谁家池馆多杨柳，时送飞花到客船。"
        ],
        "notes": "",
        "id": "803ea131629e04ed612eb103015e5de4"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "题衡岳",
        "preface": "",
        "paragraphs": [
            "万山环拱祝融尊，紫盖前趋若骏奔。",
            "火德中天扶日月，炎方一柱镇乾坤。",
            "久无执贽来侯牧，空有穹碑立庙门。",
            "北望中原青一发，凄其四岳正尘昏。"
        ],
        "notes": "",
        "id": "c15936dd6f68d10b52667114962ca77b"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "离衡",
        "preface": "",
        "paragraphs": [
            "天恩下释湘累客，心事悠悠月满船。",
            "种药已收思病日，著书不就负残年。",
            "杂花怪石分人去，老竹荒亭入画传。",
            "归梦鉴湖三百里，白鸥相候亦欣然。"
        ],
        "notes": "",
        "id": "3c18e342deafe8621a63c792bcf6ac07"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "法华寺",
        "preface": "",
        "paragraphs": [
            "入门松迳幽，树杪见钟楼。",
            "客至犬迎吠，香消僧出游。",
            "水花迎晚照，风叶引凉秋。",
            "欲作居山计，吾盟在白鸥。"
        ],
        "notes": "",
        "id": "0396b3ce1e42e4039fd110d23fa4a1aa"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "出游",
        "preface": "",
        "paragraphs": [
            "春来日日风兼雨，今日晴明试杖藜。",
            "闭户不知花信过，野桃开了到棠梨。"
        ],
        "notes": "",
        "id": "fd8d833f214d7f64f7d65a4ff38fed40"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "罗宪北林预修禊事",
        "preface": "",
        "paragraphs": [
            "玉节先期泛禊川，携壶与客上楼船。",
            "江亭野寺山山好，梅子樱桃树树圆。",
            "看竹静行松下道，瀹茶寒汲石根泉。",
            "清游尽日惟觞咏，不学兰亭悦管弦。"
        ],
        "notes": "",
        "id": "887d23186f869e572af88bb323d611e7"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "赠相者",
        "preface": "",
        "paragraphs": [
            "眼白骨多屯，还能阅世人。",
            "空灵三寸舌，不疗一生贫。",
            "岁晚离骚国，天涯放逐臣。",
            "相过话人物，京洛尚风尘。"
        ],
        "notes": "",
        "id": "13a1bbc4dd4777be4b9a0b17c87738a9"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "送上超古还径山",
        "preface": "",
        "paragraphs": [
            "相见忽秋初，言诗足起予。",
            "身虽披坏衲，手未释群书。",
            "双径云多润，诸山木易疏。",
            "此心超万古，禅诵特其余。"
        ],
        "notes": "",
        "id": "1e529c5590bce55f7fc5360d84c6e83c"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "寿枢使",
        "preface": "",
        "paragraphs": [
            "崧岳重生再及申，望余两日正青春。",
            "熊罴五十年前梦，龟鹤三千岁后身。",
            "故地寂无南牧马，桂枝新有北归人。",
            "黄封赐酒堪为寿，愿颂庄周上古椿。"
        ],
        "notes": "",
        "id": "5a4e7f27271a08720ef231e3d0baa655"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "痴云蔽岳行人远，淫雨摧花白发生。"
        ],
        "notes": "",
        "id": "3680eb6337699c92bfb66bddeb6bdad0"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "万里寻迁客，三年见此人。"
        ],
        "notes": "",
        "id": "a5a682b299944694247f2ca90cb98fa1"
    },
    {
        "author": "姚镛",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "吟院静，迟日自行花影。",
            "熏透水沈云满鼎，晚妆窥露井。",
            "飞絮游丝无定，误了莺莺相等。",
            "欲唤海棠教睡醒，奈何春不肯。"
        ],
        "notes": "",
        "id": "6ea95960d8874fb7b735288458993d19"
    }
]