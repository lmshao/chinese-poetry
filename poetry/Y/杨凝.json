[
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "送别",
        "preface": "",
        "paragraphs": [
            "樽酒邮亭暮，云帆驿使归。",
            "野鸥寒不起，川雨冻难飞。",
            "吴会家移遍，轩辕梦去稀。",
            "姓杨皆足泪，非是强沾衣。"
        ],
        "notes": "",
        "id": "7eeac4262fc9551ac4babd9994498e19"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "送客东归",
        "preface": "",
        "paragraphs": [
            "君向古营州，边风战地愁。",
            "草青缦别路，柳亚拂孤楼。",
            "人意伤难醉，莺啼咽不流。",
            "芳菲只合乐，离思返如秋。"
        ],
        "notes": "",
        "id": "5a2a3db3335ec93e022c9e028b3ca768"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "送客归湖南",
        "preface": "",
        "paragraphs": [
            "湖南树色尽，了了辨潭州。",
            "雨散今为别，云飞何处游。",
            "情来偏似醉，泪迸不成流。",
            "那向萧条路，缘湘篁竹愁。"
        ],
        "notes": "",
        "id": "b1a971bc4b7b8874946424abe44ada90"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "送客归淮南",
        "preface": "",
        "paragraphs": [
            "画舫照河堤，暄风百草齐。",
            "行丝直网蝶，去燕旋遗泥。",
            "郡向高天近，人从别路迷。",
            "非关御沟上，今日各东西。"
        ],
        "notes": "",
        "id": "93cadad9eb414b431fab18b8b201392f"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "春情",
        "preface": "",
        "paragraphs": [
            "旧宅洛川阳，曾游游侠场。",
            "水添杨柳色，花绊绮罗香。",
            "赵瑟多愁曲，秦家足艳妆。",
            "江潭远相忆，春梦不胜长。"
        ],
        "notes": "",
        "id": "3d8528356d4489fc1326bc1be2dd0f98"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "秋夜听捣衣",
        "preface": "",
        "paragraphs": [
            "砧杵闻秋夜，裁缝寄远方。",
            "声微渐湿露，响细未经霜。",
            "兰牖唯遮树，风帘不碍凉。",
            "云中望何处，听此断人肠。"
        ],
        "notes": "",
        "id": "edaf7b911eaf6b70a3c014d58af246de"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "从军行",
        "preface": "",
        "paragraphs": [
            "都尉出居延，强兵集五千。",
            "还将张博望，直救范祁连。",
            "汉卒悲箫鼓，胡姬湿采旃。",
            "如今意气尽，流泪挹流泉。"
        ],
        "notes": "",
        "id": "898fd5763f8387d94d2e761ec143ac30"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "和直禁省",
        "preface": "",
        "paragraphs": [
            "宵直丹宫近，风传碧树凉。",
            "漏稀银箭滴，月度网轩光。",
            "凤诏裁多暇，兰灯梦更长。",
            "此时颜范贵，十步旧连行。"
        ],
        "notes": "",
        "id": "fd75f6cbee972c8e6555e1c04e604937"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "留别",
        "preface": "",
        "paragraphs": [
            "玉节随东阁，金闺别旧僚。",
            "若为花满寺，跃马上河桥。"
        ],
        "notes": "",
        "id": "0f06dde682c4dc1a409370250009ab56"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "送客往洞庭",
        "preface": "",
        "paragraphs": [
            "九江归路远，万里客舟还。",
            "若过巴江水，湘东满碧烟。"
        ],
        "notes": "",
        "id": "5b1085278552fee0139cbf49460f936e"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "别友人",
        "preface": "",
        "paragraphs": [
            "倦客惊危路，伤禽遶树枝。",
            "非逢暴公子，不敢涕流离。"
        ],
        "notes": "",
        "id": "1bdae98edada61356372eea7c1f3880b"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "初渡淮北岸",
        "preface": "",
        "paragraphs": [
            "别梦虽难觉，悲魂最易销。",
            "慇勤淮北岸，乡近去家遥。"
        ],
        "notes": "",
        "id": "b20405df99cbfde7845dac51264909ee"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "咏雨",
        "preface": "",
        "paragraphs": [
            "尘浥多人路，泥归足燕家。",
            "可怜缭乱点，湿尽满宫花。"
        ],
        "notes": "",
        "id": "fae81e514bf062042c210df090804c74"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "柳絮",
        "preface": "",
        "paragraphs": [
            "河畔多杨柳，追游尽狭斜。",
            "春风一回送，乱入莫愁家。"
        ],
        "notes": "",
        "id": "f9a79eff40df30bf51106ec929dd4145"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "花枕",
        "preface": "",
        "paragraphs": [
            "席上沈香枕，楼中荡子妻。",
            "那堪一夜里，长湿两行啼。"
        ],
        "notes": "",
        "id": "a9b6340602470bc4dbb2e2f988e6ed26"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "送客往鄜州",
        "preface": "",
        "paragraphs": [
            "新参将相事营平，锦带骍弓结束轻。",
            "晓上关城吟画角，暗驰羗马发支兵。",
            "回中地近风常急，鄜畤年多草自生。",
            "近喜扶阳系戎相，从来衞霍笑长缨。"
        ],
        "notes": "",
        "id": "d9f9536339a4bae7d27a1d4ac562c4b8"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "送客往夏州",
        "preface": "",
        "paragraphs": [
            "怜君此去过居延，古塞黄云共渺然。",
            "沙阔独行寻马迹，路迷遥指戍楼烟。",
            "夜投孤店愁吹笛，朝望行尘避控弦。",
            "闻有故交今从骑，何须著论更言钱。"
        ],
        "notes": "",
        "id": "18a8d64570040f33aae9041b0a140eec"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "春霁晚望",
        "preface": "",
        "paragraphs": [
            "细雨晴深小苑东，春云开气逐光风。",
            "雄儿走马神光上，静女看花佛寺中。",
            "书劒学多心欲嬾，田园荒废望频空。",
            "南归路极天连海，惟有相思明月同。"
        ],
        "notes": "",
        "id": "aa769836bffa2b9c32b517b7d05fa7c4"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "唐昌观玉蘂花",
        "preface": "",
        "paragraphs": [
            "瑶华琼蘂种何年，萧史秦嬴向紫烟。",
            "时控彩鸾过旧邸，摘花持献玉皇前。"
        ],
        "notes": "",
        "id": "ba133ad9a4cfa608c3f375badf37fa4c"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "别李协",
        "preface": "",
        "paragraphs": [
            "江边日暮不胜愁，送客沾衣江上楼。",
            "明月峡添明月照，蛾眉峰似两眉愁。"
        ],
        "notes": "",
        "id": "f46ebfb883a2a1190d8093d579035360"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "初次巴陵",
        "preface": "",
        "paragraphs": [
            "西江浪接洞庭波，积水遥连天上河。",
            "乡信为凭谁寄去，汀洲燕雁渐来多。"
        ],
        "notes": "",
        "id": "b329b7ca49c5d9927e0215733f858aa2"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "上巳",
        "preface": "",
        "paragraphs": [
            "帝京元巳足繁华，细管清弦七贵家。",
            "此日风光谁不共，纷纷皆是掖垣花。"
        ],
        "notes": "",
        "id": "ab65794e223416de8ffac51a86fb26fd"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "春怨",
        "preface": "",
        "paragraphs": [
            "花满帘栊欲度春，此时夫壻在咸秦。",
            "绿窗孤寝难成寐，紫燕双飞似弄人。"
        ],
        "notes": "",
        "id": "71d185734a380254095ac96fd4b0907d"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "送客归常州",
        "preface": "",
        "paragraphs": [
            "行到河边从此辞，寒天日远暮帆迟。",
            "可怜芳草成衰草，公子归时过绿时。"
        ],
        "notes": "",
        "id": "ae2163f49e60f8b017549a3c2cd54689"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "送别",
        "preface": "",
        "paragraphs": [
            "春愁不尽别愁来，旧泪犹长新泪催。",
            "相思倘寄相思字，君到扬州扬子回。"
        ],
        "notes": "",
        "id": "20420ae679e93c6efa8aa967c2d6d162"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "送客入蜀",
        "preface": "",
        "paragraphs": [
            "劒阁迢迢梦想间，行人归路遶梁山。",
            "明朝骑马摇鞭去，秋雨槐花子午关。"
        ],
        "notes": "",
        "id": "c2735cfa51190a6b401b7c48cd97196e"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "送别",
        "preface": "",
        "paragraphs": [
            "仙花笑尽石门中，石室重重掩绿空。",
            "𫏐下云峰能几日，却回烟驾驭春风。"
        ],
        "notes": "",
        "id": "cc2d4cd87617fe8dd0cf77dcd82c6905"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "残花",
        "preface": "",
        "paragraphs": [
            "五马踟蹰在路岐，南来只为看花枝。",
            "莺衔蝶弄红芳尽，此日深闺那得知。"
        ],
        "notes": "",
        "id": "71c52b177f65a1dbd52b7aa7fc6602eb"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "戏赠友人",
        "preface": "",
        "paragraphs": [
            "湘阴直与地阴连，此日相逢忆醉年。",
            "美酒非如平乐贵，十升不用一千钱。"
        ],
        "notes": "",
        "id": "499b0a0a29412e10f68715ca272dbc02"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "赠同游",
        "preface": "",
        "paragraphs": [
            "此囗风雨后，已觉减年华。",
            "若待皆无事，应难更有花。",
            "管弦临夜急，榆柳向江斜。",
            "且莫看归路，同须醉酒家。"
        ],
        "notes": "",
        "id": "35c5978186670bfdf04627be6ac3c03d"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "送人出塞",
        "preface": "",
        "paragraphs": [
            "北风吹雨雪，举目已凄凄。",
            "战鬼秋频哭，征鸿夜不栖。",
            "沙平关路直，碛广郡楼低。",
            "此去非东鲁，人多事鼓鼙。"
        ],
        "notes": "",
        "id": "9c4756519896deedd05c4dcb2ea80893"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "寻僧元皎因病",
        "preface": "",
        "paragraphs": [
            "此僧迷友著，因病得寻师。",
            "话尽山中事，归当月上时。",
            "高松连寺影，亚竹入窗枝。",
            "闲忆草堂路，相逢非素期。"
        ],
        "notes": "",
        "id": "3e93be80e215fabecbc8ae0c7c54f395"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "夜泊渭津",
        "preface": "",
        "paragraphs": [
            "飘飘东去客，一宿渭城边。",
            "远处星垂岸，中流月满船。",
            "凉归夜深簟，秋入雨余天。",
            "渐觉家山小，残程尚几年。"
        ],
        "notes": "",
        "id": "5af573d06ad95e0302e3cdef7154b69b"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "晚夏逢友人",
        "preface": "",
        "paragraphs": [
            "一别同袍友，相思已十年。",
            "长安多在客，久病忽闻蝉。",
            "骤雨才沾地，阴云不徧天。",
            "微凉堪话旧，移榻晚风前。"
        ],
        "notes": "",
        "id": "355d8bdd908f6729c30ab2d3f5c4fb43"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "别谪者",
        "preface": "",
        "paragraphs": [
            "此地闻犹恶，人言是所之。",
            "一家书绝久，孤驿梦成迟。",
            "八月三湘道，闻猨冒雨时。",
            "不须祠楚相，臣节转堪疑。"
        ],
        "notes": "",
        "id": "8185dbecd45d89aae62e5af2d530a952"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "行思",
        "preface": "",
        "paragraphs": [
            "千里岂云去，欲归如路穷。",
            "人间无暇日，马上又秋风。",
            "破月衔高岳，流星拂晓空。",
            "此时皆在梦，行色独怱怱。"
        ],
        "notes": "",
        "id": "e47a8ce2f1e5cedd260e1a9f90c8cdee"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "感怀题从舅宅",
        "preface": "",
        "paragraphs": [
            "郗家庭树下，几度醉春风。",
            "今日花还发，当时事不同。",
            "流言应未息，直道竟难通。",
            "徒遣相思者，悲歌向暮空。"
        ],
        "notes": "",
        "id": "778c1a9e6463d4516c2d19aa7b59b944"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "与友人会",
        "preface": "",
        "paragraphs": [
            "蝉吟槐蘂落，的的是愁端。",
            "病觉离家远，贫知处事难。",
            "真交无所隐，深语有余欢。",
            "未必闻歌吹，羁心得𫏐宽。"
        ],
        "notes": "",
        "id": "d9f684a80f9c1a8d1287e9e249012345"
    },
    {
        "author": "杨凝",
        "dynasty": "唐",
        "type": "诗",
        "rhythmic": "",
        "title": "下第后蒙侍郎示意指于新先辈宣恩感谢",
        "preface": "",
        "paragraphs": [
            "才薄命如此，自嗟兼自疑。",
            "遭逢好交日，黜落至公时。",
            "倚玉甘无路，穿杨却未期。",
            "更慙君侍坐，问许可言诗。"
        ],
        "notes": "",
        "id": "433bec5b771516ad46e4d7ace8d45810"
    }
]