[
    {
        "author": "杨友夔",
        "dynasty": "宋",
        "type": "诗",
        "rhythmic": "",
        "title": "吴孙王墓",
        "preface": "",
        "paragraphs": [
            "阖闾城南荒之丘，昔谁葬者孙豫州。",
            "久无过客为下马，时有牧童来放牛。",
            "居然珍宝出光怪，识者夜见踪其由。",
            "玉环金碗到城市，土花不蚀余千秋。",
            "州家廉问亟封守，贼曹掩骼穷奸偷。",
            "已知其中有可欲，亦恐未免无穷忧。",
            "当时义师奋四海，少日已无袁与刘。",
            "英雄异世凛如在，暴露无乃为神羞。",
            "人生浮脆无可料，蝼蚁乌鸢从所求。",
            "高陵劝尔一杯酒，自古南山能锢不。"
        ],
        "notes": "",
        "id": "95cb9e7ad6ec0eac9cea1344afc75fa0"
    },
    {
        "author": "杨友夔",
        "dynasty": "宋",
        "type": "诗",
        "rhythmic": "",
        "title": "题三高祠",
        "preface": "",
        "paragraphs": [
            "长桥度已尽，有亭枕江湄。",
            "常时闭其门，为问居者谁。",
            "范蠡其明哲，功成学鸱夷。",
            "烟波五湖上，风月一西施。",
            "张翰轻绂冕，归及鲈鱼时。",
            "生前一杯足，何以身后为。",
            "鲁望栖甫里，有田常若饥。",
            "不应州县辟，鬰此胸中奇。",
            "并为吴越人，名与日月垂。",
            "相去二千载，今乃同一祠。",
            "壁间面如生，凛然人在兹。",
            "我本江海客，一焉起遐思。",
            "死者不可作，来者讵可期。",
            "手持一钓竿，浩歌孰从之。"
        ],
        "notes": "",
        "id": "7d6fbb0ce202d718d5e1228765b4b2e4"
    },
    {
        "author": "杨友夔",
        "dynasty": "宋",
        "type": "诗",
        "rhythmic": "",
        "title": "松江",
        "preface": "",
        "paragraphs": [
            "落日满大江，孤舟犹独行。",
            "蒹葭交相风，中有肃杀声。",
            "适从城中来，始觉秋气清。",
            "世路若迫隘，江湖自宽宏。",
            "平生独往志，久与白鸟盟。",
            "陈人多所阅，新事屡可惊。",
            "惟有江上峰，残年眼中青。"
        ],
        "notes": "",
        "id": "b030f09078d1c9b71a93ecb638c614e1"
    }
]