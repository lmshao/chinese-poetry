[
    {
        "author": "俞瑊",
        "dynasty": "宋",
        "type": "诗",
        "rhythmic": "",
        "title": "孙氏池亭",
        "preface": "",
        "paragraphs": [
            "壁介山水间，幽栖愧尸禄。",
            "眠食行坐处，山光水声足。",
            "嗟我心未厌，出郊搜胜躅。",
            "尝闻隐者居，未为人所目。",
            "素商适丁序，天空老林麓。",
            "飞鞭走崇冈，惟恐到不速。",
            "扪萝出孤险，果得烟霞谷。",
            "神仙何玄怪，刻划乾坤腹。",
            "囊括幽绝景，所谓天下独。",
            "门前白石溪，丁当潄寒玉。",
            "山泉落云头，漫漫泛余绿。",
            "静听宿乌吟，闲看浮鸥浴。",
            "万古仇池穴，何日此镌筑。",
            "欲探龙颔珠，潭深怯狞毒。",
            "瀑布想匡庐，香山葺茅屋。",
            "松窗风浪摇，石径苔藓覆。",
            "楼藏未见书，园挺耐寒木。",
            "清风谁共延，墙头万个竹。",
            "造化曲尽情，远引空江束。",
            "阴寂窟蛟蜃，雨雹生晴燠。",
            "孙氏何代贤，据此傲浮俗。",
            "崖留五君诗，尘埋不可读。",
            "殷勤补讹缺，磨写笔屡秃。",
            "开亭追古踪，仙游一朝复。",
            "自惭缚冠冕，暂到不得熟。",
            "何时酬素心，归来免荣辱。"
        ],
        "notes": "",
        "id": "3663458be0e4859ee89028ceb1bffdeb"
    },
    {
        "author": "俞瑊",
        "dynasty": "宋",
        "type": "诗",
        "rhythmic": "",
        "title": "中山别墅",
        "preface": "",
        "paragraphs": [
            "村居何所乐，我爱读书堂。",
            "阶草侵窗润，瓶花落砚香。",
            "凭栏看水活，出岫笑云忙。",
            "野客时相过，联吟坐夕阳。"
        ],
        "notes": "",
        "id": "66318b5d0b6e5e49e3621bb9b22323f5"
    },
    {
        "author": "俞瑊",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "壁山僻陋户口少，两衙之外惟高眠。"
        ],
        "notes": "",
        "id": "5cc8df3667c0b9ccdee6f375c1cc316c"
    }
]