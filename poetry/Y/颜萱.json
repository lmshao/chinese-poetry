[
    {
        "author": "颜萱",
        "dynasty": "唐",
        "type": "诗",
        "rhythmic": "",
        "title": "送羊振文归觐桂阳",
        "preface": "",
        "paragraphs": [
            "高挂吴帆喜动容，问安归去指湘峰。",
            "悬鱼庭内芝兰秀，驭鹤门前薜荔封。",
            "红斾正怜棠影茂，彩衣偏带桂香浓。",
            "临岐独有沾襟恋，南巷当年共化龙。"
        ],
        "notes": "",
        "id": "9bdfd1092baae3a4922e33000216860e"
    },
    {
        "author": "颜萱",
        "dynasty": "唐",
        "type": "诗",
        "rhythmic": "",
        "title": "送圆载上人",
        "preface": "",
        "paragraphs": [
            "师来一世恣经行，却泛沧波问去程。",
            "心静已能防渴鹿，鼙喧时为骇长鲸。",
            "禅林几结金桃重，梵室重修铁瓦轻。",
            "料得还乡无别利，只应先见日华生。"
        ],
        "notes": "",
        "id": "d72ed53471cbb3583fc6ba4ae01a7718"
    },
    {
        "author": "颜萱",
        "dynasty": "唐",
        "type": "诗",
        "rhythmic": "",
        "title": "过张祜处士丹阳故居",
        "preface": "",
        "paragraphs": [
            "忆昔为儿逐我兄，曾抛竹马拜先生。",
            "书斋已换当时主，诗壁空题故友名。",
            "岂是争权留怨敌，可怜当路尽公卿。",
            "柴扉草屋无人问，犹向荒田责地征。"
        ],
        "notes": "",
        "id": "b23e6b901fb0b4adb02d14b661bb90f1"
    }
]