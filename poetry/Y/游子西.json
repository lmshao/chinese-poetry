[
    {
        "author": "游子西",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "暑尘收尽，快晚来急雨，一番初过。",
            "是处凉飙回爽气，直把残云吹破。",
            "星律飞流，银河摇荡，只恐冰轮堕。",
            "云梯稳上，琼楼今夜无锁。",
            "便觉浮世卑沈，回翔偃薄，似蚁空旋磨。",
            "想得九天高绝处，不比人间更火。",
            "独立乾坤，浩歌春雪，可惜无人和。",
            "广寒宫里，有谁潇洒如我。"
        ],
        "notes": "",
        "id": "d1656af368539772e64f8177c3128fcf"
    }
]