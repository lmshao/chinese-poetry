[
    {
        "author": "袁高",
        "dynasty": "唐",
        "type": "诗",
        "rhythmic": "",
        "title": "茶山诗",
        "preface": "",
        "paragraphs": [
            "禹贡通远俗，所图在安人。",
            "后王失其本，职吏不敢陈。",
            "亦有奸佞者，因兹欲求伸。",
            "动生千金费，日使万姓贫。",
            "我来顾渚源，得与茶事亲。",
            "甿辍耕农耒，采采实苦辛。",
            "一夫旦当役，尽室皆同臻。",
            "扪葛上欹壁，蓬头入荒榛。",
            "终朝不盈掬，手足皆鳞皴。",
            "悲嗟遍空山，草木为不春。",
            "阴岭芽未吐，使者牒已频。",
            "心争造化功，走挺麋鹿均。",
            "选纳无昼夜，捣声昏继晨。",
            "众工何枯栌，俯视弥伤神。",
            "皇帝尚巡狩，东郊路多堙。",
            "周回遶天涯，所献愈艰勤。",
            "况减兵革困，重兹固疲民。",
            "未知供御余，谁合分此珍。",
            "顾省忝邦守，又慙复因循。",
            "茫茫沧海间，丹愤何由申。"
        ],
        "notes": "",
        "id": "073321c37586810c717722d1eec12736"
    }
]