[
    {
        "author": "余观复",
        "dynasty": "宋",
        "type": "诗",
        "rhythmic": "",
        "title": "读柴桑集",
        "preface": "",
        "paragraphs": [
            "游心太古初，得句万物表。",
            "平生一罇酒，寂寞三迳小。",
            "有琴不张弦，正以知音少。",
            "伊予挹残芳，道心炯相照。",
            "北窗清梦长，山间自啼鸟。",
            "吾欲问先生，天阔白云杳。"
        ],
        "notes": "",
        "id": "31f58e8fd70f1f105d4a7249b81fe833"
    },
    {
        "author": "余观复",
        "dynasty": "宋",
        "type": "诗",
        "rhythmic": "",
        "title": "咏怀",
        "preface": "",
        "paragraphs": [
            "山容洗眼青，江光照肌白。",
            "翻枝鹊查查，抱叶蝉啧啧。",
            "蒹葭摇风声，梧桐淡秋色。",
            "草木了无能，阴阳互相激。",
            "人于大化中，真成逆旅客。",
            "藏舟夜半移，不假贲育力。",
            "尘网罩八纮，贪夫受罗织。",
            "蹇予丘壑姿，一室颇安适。",
            "荒寻纵奇怀，清诡吊尘迹。",
            "风摇泛海槎，雨涩登山屐。",
            "世远事荒唐，天高兴寥閴。",
            "渺渺孤征鸿，一举振六翮。",
            "此意人莫知，独啸岩扉寂。"
        ],
        "notes": "",
        "id": "3aab68930eca917dde334ed85583f12e"
    },
    {
        "author": "余观复",
        "dynasty": "宋",
        "type": "诗",
        "rhythmic": "",
        "title": "寄伯成  其一",
        "preface": "",
        "paragraphs": [
            "昔别青梅酸，今来黄叶堕。",
            "叶堕却归根，窗隙见驹过。",
            "大巧亦自然，小智空琐琐。",
            "一言取封侯，千金贾奇祸。",
            "达人知倚伏，去就无不可。",
            "天公亦可为，妙用正在我。"
        ],
        "notes": "",
        "id": "0b16c9a840b8d9af9130f25f7ead4b9e"
    },
    {
        "author": "余观复",
        "dynasty": "宋",
        "type": "诗",
        "rhythmic": "",
        "title": "寄伯成  其二",
        "preface": "",
        "paragraphs": [
            "风雅不可复，亦乃世代然。",
            "君看黄初语，已减河梁篇。",
            "神思透溟涬，至宝辞雕镌。",
            "党欲剩著语，不如寂无言。"
        ],
        "notes": "",
        "id": "5afa9c382580bc4de0f7c83364793c52"
    },
    {
        "author": "余观复",
        "dynasty": "宋",
        "type": "诗",
        "rhythmic": "",
        "title": "梅花引",
        "preface": "",
        "paragraphs": [
            "耨银云，锄璧月，栽得寒花寄愁绝。",
            "阳和一点来天根，春满江南谁漏泄。",
            "珊瑚作树玉为肤，沉水熏香檀吐屑。",
            "野桥横，寒涧洁，斜梢舞破屋角烟，老树压残墙角雪。",
            "风流不肯王谢俦，孤高尚笑夷齐劣。",
            "萧然与俗最无缘，此话难明向谁说。",
            "绝爱西湖君，暗香浮动月黄昏。",
            "亦爱东坡老，竹外一枝斜更好。",
            "二仙去矣花寂寥，著语压花花不倒。",
            "谁能淡笔传其真，谁能楚语招其魂。",
            "参横月落兴未了，三叫花神闻不闻。",
            "花影摇摇情默默，冷透吟脾醒醉魄。",
            "问渠桃李岂知春，西抹东涂受春役。",
            "自然香，无色色。",
            "谯楼角动霜初飞，萧寺钟鸣天欲白。",
            "披衣遶遍树头行，判断人间风月国。"
        ],
        "notes": "",
        "id": "95996baa0c99ed8e650128042c08783f"
    },
    {
        "author": "余观复",
        "dynasty": "宋",
        "type": "诗",
        "rhythmic": "",
        "title": "梅花",
        "preface": "",
        "paragraphs": [
            "群卉皆舆隶，孤标真圣贤。",
            "乾坤清不彻，风月兴无边。",
            "生意春常在，贞心晚更坚。",
            "骚经虽不载，已入二南篇。"
        ],
        "notes": "",
        "id": "150da86b056bb96b4bfd5922b00529bb"
    },
    {
        "author": "余观复",
        "dynasty": "宋",
        "type": "诗",
        "rhythmic": "",
        "title": "山居即事",
        "preface": "",
        "paragraphs": [
            "密竹环茆舍，应无俗士过。",
            "睡浓嫌日出，坐久厌尘多。",
            "鬭雀翻危叶，饥鹅唼短莎。",
            "世涂真九曲，奔走欲如何。"
        ],
        "notes": "",
        "id": "acaeb1ce28ccd74a4e6b767d32b71504"
    },
    {
        "author": "余观复",
        "dynasty": "宋",
        "type": "诗",
        "rhythmic": "",
        "title": "梅花",
        "preface": "",
        "paragraphs": [
            "自是孤芳集大成，红红白白漫争名。",
            "天边差有雪堪亚，世上更无花敢清。",
            "笔到花光空幻相，句如和靖蔼遗声。",
            "一枝勾引窗前月，冷淡相看太古情。"
        ],
        "notes": "",
        "id": "9773cb5c331dc909daecb9e5e916dcfc"
    },
    {
        "author": "余观复",
        "dynasty": "宋",
        "type": "诗",
        "rhythmic": "",
        "title": "次韵春日",
        "preface": "",
        "paragraphs": [
            "日淡风轻养物华，老天将此付诗家。",
            "人情巧似营巢燕，春意忙于赴壑蛇。",
            "寂寞兰亭空有感，凄凉金谷竟谁夸。",
            "绝怜狂甚樊川杜，枉杀吟情豆蔻花。"
        ],
        "notes": "",
        "id": "b734ac4040e3ab57ba3bc17abbde302e"
    },
    {
        "author": "余观复",
        "dynasty": "宋",
        "type": "诗",
        "rhythmic": "",
        "title": "次韵",
        "preface": "",
        "paragraphs": [
            "榴簇殷红竹迸青，风惊簷玉一时鸣。",
            "晚来幽趣无人解，流水声中看月行。"
        ],
        "notes": "",
        "id": "cb95a4ba4dcc75a61c8af7cf7da2621a"
    },
    {
        "author": "余观复",
        "dynasty": "宋",
        "type": "诗",
        "rhythmic": "",
        "title": "步遶",
        "preface": "",
        "paragraphs": [
            "步遶苍苔自咏诗，吟情惟有涧泉知。",
            "山猿忽地来偷果，攀断庭前乌桕枝。"
        ],
        "notes": "",
        "id": "c7671c7c7ff19ca0f3ae7f2104ab8213"
    },
    {
        "author": "余观复",
        "dynasty": "宋",
        "type": "诗",
        "rhythmic": "",
        "title": "木犀",
        "preface": "",
        "paragraphs": [
            "盘盘老桂树，金屑黄𩬤松。",
            "孕此无尽香，袭袭乘西风。",
            "幽人为延伫，古意滋无穷。",
            "王孙招不来，西郊草蒙茸。",
            "欲以遗远者，道阻嗟难从。",
            "□□不忍替，揽之寄房栊。",
            "梦魂怳而清，夜午超鸿蒙。",
            "常恐芳气歇，我恨何时终。"
        ],
        "notes": "",
        "id": "b7ec99670be6e4feed175cb61d7e33c4"
    }
]