[
    {
        "author": "叶椿",
        "dynasty": "宋",
        "type": "诗",
        "rhythmic": "",
        "title": "次韵静师仁叟山居  其一",
        "preface": "",
        "paragraphs": [
            "生涯卜筑翠微深，门在烟萝路几寻。",
            "窃果白猿窥诵易，栖松黄鹤听调琴。",
            "泉声漱石丁东玉，竹影摇风琐碎金。",
            "雨霁乘闲种瑶草，和云𣃁破古松阴。"
        ],
        "notes": "",
        "id": "a50f9c558f1764df463802c5ef4dd308"
    },
    {
        "author": "叶椿",
        "dynasty": "宋",
        "type": "诗",
        "rhythmic": "",
        "title": "次韵静师仁叟山居  其二",
        "preface": "",
        "paragraphs": [
            "雪磴苔深人到稀，养成疏懒类顽痴。",
            "半阴寒绿雨晴日，满地落红春尽时。",
            "天籁入松疑鼓瑟，怨禽啼月认吹箎。",
            "新篁遶舍绿阴合，静对清流好赋诗。"
        ],
        "notes": "",
        "id": "c65b90fda6f4dc52688fdeadf4f2f104"
    },
    {
        "author": "叶椿",
        "dynasty": "宋",
        "type": "诗",
        "rhythmic": "",
        "title": "次韵王翔仲同游山寺",
        "preface": "",
        "paragraphs": [
            "偶穿谢屐邀东阳，踏破烟霞到上方。",
            "远水波平缣素展，遥山雪尽画图张。",
            "旋生蕙叶沿幽涧，未有花枝出矮墙。",
            "冉冉翠眉舒弱柳，盈盈青眼缀条桑。",
            "云庵共访霜眉老，瓦鼎初然柏子香。",
            "书史满前真脱洒，轩窗无处不清凉。",
            "南枝玉蕾标容瘦，北苑云凝气味长。",
            "涤砚探题皆白雪，调琴奏曲尽清商。",
            "三分春色行将半，一月人生笑上常。",
            "莫羡蒿藜承雨露，自矜松柏耐冰霜。",
            "利途波浪从教险，人世荣枯未可量。",
            "且趁良辰恣行乐，时来衡陋自生光。"
        ],
        "notes": "",
        "id": "e602322bb81ec8117c867c5146fd5244"
    }
]