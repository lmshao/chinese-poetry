[
    {
        "author": "阎宽",
        "dynasty": "唐",
        "type": "诗",
        "rhythmic": "",
        "title": "松滋江北阻风",
        "preface": "",
        "paragraphs": [
            "江风久未歇，山雨复相仍。",
            "巨浪天涯起，余寒川上凝。",
            "忧人劳夕惕，乡事惫晨兴。",
            "远听知音骇，诚哉不可陵。"
        ],
        "notes": "",
        "id": "f90dfa2906c542241c4f130976385b1d"
    },
    {
        "author": "阎宽",
        "dynasty": "唐",
        "type": "诗",
        "rhythmic": "",
        "title": "晓入宜都渚",
        "preface": "",
        "paragraphs": [
            "问俗周楚甸，川行眇江浔。",
            "兴随晓光发，道会春言深。",
            "回眺佳气象，远怀得山林。",
            "伫应舟楫用，曷务归闲心。"
        ],
        "notes": "",
        "id": "403e6df360242ff350fb27e7cad61ad0"
    },
    {
        "author": "阎宽",
        "dynasty": "唐",
        "type": "诗",
        "rhythmic": "",
        "title": "古意",
        "preface": "",
        "paragraphs": [
            "庭树发华滋，瑶草复葳蕤。",
            "好鸟飞相从，愁人深此时。",
            "天中有灵匹，日夕嚬蛾眉。",
            "愿逐飘风花，千里入遥帷。",
            "心逝爱不见，空歌悲莫悲。"
        ],
        "notes": "",
        "id": "602645f5d3c8658521e656be2160276b"
    },
    {
        "author": "阎宽",
        "dynasty": "唐",
        "type": "诗",
        "rhythmic": "",
        "title": "春宵览月",
        "preface": "",
        "paragraphs": [
            "月生东荒外，天云收夕阴。",
            "爱见澄清景，象吾虚白心。",
            "耳目静无哗，神超道性深。",
            "乘兴得至乐，寓言因永吟。"
        ],
        "notes": "",
        "id": "24fc1e6c156cd455c401c503a29ef76d"
    },
    {
        "author": "阎宽",
        "dynasty": "唐",
        "type": "诗",
        "rhythmic": "",
        "title": "秋怀",
        "preface": "",
        "paragraphs": [
            "下帷长日尽，虚馆早凉生。",
            "芳草犹未荐，如何蜻蛚鸣。",
            "秋风已振衣，客去何时归。",
            "为问当途者，宁知心有违。"
        ],
        "notes": "",
        "id": "0c21a1c084fe7a0ffa51ac57975ad87d"
    }
]