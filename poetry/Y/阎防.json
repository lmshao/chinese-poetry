[
    {
        "author": "阎防",
        "dynasty": "唐",
        "type": "诗",
        "rhythmic": "",
        "title": "晚秋石门礼拜",
        "preface": "",
        "paragraphs": [
            "轻策临绝壁，招提谒金仙。",
            "舟车无由径，岩峤乃属天。",
            "踯躅淹昃景，夷犹望新弦。",
            "石门变暝色，谷口生人烟。",
            "阳鴈叫平楚，秋风急寒川。",
            "驰晖苦代谢，浮脆慙贞坚。",
            "永欲卧丘壑，息心依梵筵。",
            "誓将历劫愿，无以外物牵。"
        ],
        "notes": "",
        "id": "5f1988ac588299199501e98edf1ff830"
    },
    {
        "author": "阎防",
        "dynasty": "唐",
        "type": "诗",
        "rhythmic": "",
        "title": "百丈谿新理茅茨读书",
        "preface": "",
        "paragraphs": [
            "浪迹弃人世，远山自幽独。",
            "始傍巢由踪，吾其获心曲。",
            "荒庭何所有，老树半空腹。",
            "秋蜩鸣北林，暮鸟穿我屋。",
            "栖迟乐遵渚，恬旷寡所欲。",
            "开卦推盈虚，散帙攻节目。",
            "养闲度人事，达命知止足。",
            "不学东周儒，俟时劳伐辐。"
        ],
        "notes": "",
        "id": "2c96c4ed8092312e77000908bf85b446"
    },
    {
        "author": "阎防",
        "dynasty": "唐",
        "type": "诗",
        "rhythmic": "",
        "title": "宿岸道人精舍",
        "preface": "",
        "paragraphs": [
            "早岁参道风，放情入寥廓。",
            "重因息心侣，遂果岩下诺。",
            "敛迹辞人间，杜门守寂寞。",
            "秋风翦兰蕙，霜气冷淙壑。",
            "山牖见然灯，竹房闻捣药。",
            "愿言舍尘事，所趣非龙蠖。"
        ],
        "notes": "",
        "id": "3859f7b05e9611d5458f8d4c1dbf2765"
    },
    {
        "author": "阎防",
        "dynasty": "唐",
        "type": "诗",
        "rhythmic": "",
        "title": "夕次鹿门山作",
        "preface": "",
        "paragraphs": [
            "庞公嘉遯所，浪迹难追攀。",
            "浮舟暝始至，抱杖聊自闲。",
            "双岩开鹿门，百谷集珠湾。",
            "喷薄湍上水，舂容漂里山。",
            "焦原不足险，梁壑未成艰。",
            "我行自春仲，夏鸟忽緜蛮。",
            "蕙草色已晚，客心殊倦还。",
            "远游非避地，访道爱童颜。",
            "安能徇机巧争夺锥刀间。"
        ],
        "notes": "",
        "id": "0bf543f3df6da7e842bc2347f7afb729"
    },
    {
        "author": "阎防",
        "dynasty": "唐",
        "type": "诗",
        "rhythmic": "",
        "title": "与永乐诸公夜泛黄河作",
        "preface": "",
        "paragraphs": [
            "烟深载酒入，但觉暮川虚。",
            "映水见山火，鸣榔闻夜渔。",
            "爱兹山水趣，忽与人世疎。",
            "无暇然官烛，中流有望舒。"
        ],
        "notes": "",
        "id": "54f94b9fc002d35ee9c928dfe5d24301"
    },
    {
        "author": "阎防",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "熊踞庭中树，龙蒸栋里云。"
        ],
        "notes": "",
        "id": "e827852637e68087feb807494ad4dee6"
    }
]