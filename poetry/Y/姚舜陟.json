[
    {
        "author": "姚舜陟",
        "dynasty": "宋",
        "type": "诗",
        "rhythmic": "",
        "title": "题常乐寺五云台",
        "preface": "",
        "paragraphs": [
            "虚空本无云，一气谁所主。",
            "云空两无碍，起灭自散聚。",
            "吾闻心归源，空殒亦无所。",
            "应知不空者，物感自如雨。",
            "君看贤首师，自视木与土。",
            "与云亦奚期，况问色有五。",
            "云何坐说法，瑞应乃如许。",
            "休疑诸天集，未必众龙吐。",
            "云空法如是，我说无说故。",
            "堂中嫡孙在，客至当问取。"
        ],
        "notes": "",
        "id": "e431d1b48bd955e6434ca50873a5e52f"
    },
    {
        "author": "姚舜陟",
        "dynasty": "宋",
        "type": "诗",
        "rhythmic": "",
        "title": "杨高士听弹琴",
        "preface": "",
        "paragraphs": [
            "我来请雨谒龙公，日脚已歛云冲融。",
            "解衣盘礴暂小憇，清谈对此两相翁。",
            "霏霏锯屑引意静，𦶟鼎忽闻弹丝桐。",
            "少年水师貌颇古，十指卷袖如剥葱。",
            "初为宫声变羽调，雅澹更觉神雍容。",
            "是时昼晷屋角转，汹涌万木鸣西风。",
            "吹蝉得志竞清啸，恍异人境如天宫。",
            "兹山颇疑洞府外，地有奇石皆玲珑。",
            "是何美韵惬振玉，意欲直造无何中。",
            "尘埃自叹百僚底，谁谓一日欣遭逢。",
            "更须霖雨起焦旱，兹游可记传无穷。"
        ],
        "notes": "",
        "id": "6b0daed25af3a995a5ba890c52858dbb"
    }
]