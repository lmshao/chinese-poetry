[
    {
        "author": "袁正",
        "dynasty": "宋",
        "type": "诗",
        "rhythmic": "",
        "title": "𠙶山晓云歌",
        "preface": "",
        "paragraphs": [
            "大坤湿气蒸嵷巃，油然勃然连苍穹。",
            "曙窗注望东𠙶峰，须臾不见青芙蓉。",
            "初疑博山喷出紫烟缕，又疑蜃精海底推起龙王宫。",
            "东西模糊总一色，上下变幻知几重。",
            "既非芒砀山中隠刘季，又非阳台神女遥相通。",
            "养文玄豹隠丹壑，失巢老鹤迷青松。",
            "忽见千株万株老枯桧，化作千丈万丈苍精龙。",
            "断崖滴翠时洒洒，落花细雨春蒙蒙。",
            "金乌欲上海水赤，神光荡射生青红。",
            "狂飚卷地忽吹散，依然绣出金屏风。",
            "奇奇怪怪渺无际，且将浩兴收拾填心胸。"
        ],
        "notes": "",
        "id": "c6d81cdfc970b40f39c45f82629828cc"
    }
]