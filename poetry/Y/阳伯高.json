[
    {
        "author": "阳伯高",
        "dynasty": "宋",
        "type": "诗",
        "rhythmic": "",
        "title": "梦宗氏子来兄舍寄生九月初七果生姪子",
        "preface": "",
        "paragraphs": [
            "昔年曾梦宗家郎，受生所自言其详。",
            "髼松有发重复顶，梦里恍然如在旁。",
            "大人占之兆惟吉，惟熊惟罴男之祥。",
            "今朝诞庆果如梦，始生三日逢重阳。",
            "啼声已觉是英物，一门四子诚生光。",
            "小鱼嬉戏已成队，雏雁飞腾终作行。",
            "晓来搔首搜句喜，奋笔仓惶书弄麞。",
            "端由乃祖积德厚，诗礼有传应异常。",
            "新醅喜酦蒲萄绿，开樽共对篱花黄。",
            "揿髯一笑共引满，拜贺箕裘宗派长。"
        ],
        "notes": "",
        "id": "8bcaa4ce468c8a64afb78d89f9f9fb30"
    }
]