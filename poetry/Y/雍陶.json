[
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "相和歌辞 明月照高楼",
        "preface": "",
        "paragraphs": [
            "朗月何高高，楼中帘影寒。",
            "一妇独含叹，四坐谁成欢。",
            "时节屡已移，游旅杳不还。",
            "沧溟倘未涸，妾泪终不干。",
            "君若无定云，妾若不动山。",
            "云行出山易，山逐云去难。",
            "愿为边塞尘，因风委君颜。",
            "君颜良洗多，荡妾浊水间。"
        ],
        "notes": "",
        "id": "8570c747a9fe8a6018afa13fae33ce2c"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "明月照高楼",
        "preface": "",
        "paragraphs": [
            "朗月何高高，楼中帘影寒。",
            "一妇独含叹，四坐谁成欢。",
            "时节屡已移，游旅杳不还。",
            "沧溟傥未涸，妾泪终不干。",
            "君若无定云，妾若不动山。",
            "云行出山易，山逐云去难。",
            "愿为边塞尘，因风委君颜。",
            "君颜良洗多，荡妾浊水间。"
        ],
        "notes": "",
        "id": "8570c747a9fe8a6018afa13fae33ce2c"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "酬秘书王丞见寄",
        "preface": "",
        "paragraphs": [
            "朝下有闲思，南沟边水行。",
            "因来见寥落，转自叹平生。",
            "白首丈夫气，赤心知己情。",
            "留诗本相慰，却忆苦吟声。"
        ],
        "notes": "",
        "id": "53ee19a0d1addceda65124eb2d27a8cf"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "赠金河戍客",
        "preface": "",
        "paragraphs": [
            "惯猎金河路，曾逢雪不迷。",
            "射雕青冢北，走马黑山西。",
            "戍远旌幡少，年深帐幕低。",
            "酬恩须尽敌，休说梦中闺。"
        ],
        "notes": "",
        "id": "051d6dda53da806e18e191cadc82dc87"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "孤桐",
        "preface": "",
        "paragraphs": [
            "疎桐余一干，风雨日萧条。",
            "岁晚琴材老，天寒桂叶凋。",
            "已悲根半死，复恐尾全焦。",
            "幸在龙门下，知音肯寂寥。"
        ],
        "notes": "",
        "id": "fa11bb71e08a72514edb14dbd9719eed"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "秋露",
        "preface": "",
        "paragraphs": [
            "白露暧秋色，月明清漏中。",
            "痕沾珠箔重，点落玉盘空。",
            "竹动时惊鸟，莎寒暗滴虫。",
            "满园生永夜，渐欲与霜同。"
        ],
        "notes": "",
        "id": "04b09e77cb91eb953f57cb2f8b0268e9"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送徐使君赴岳州",
        "preface": "",
        "paragraphs": [
            "渺渺楚江上，风旗摇去舟。",
            "马归云梦晚，猨叫洞庭秋。",
            "别思满南渡，乡心生北楼。",
            "巴陵山水郡，应称谢公游。"
        ],
        "notes": "",
        "id": "cae96d6bf0dee34f9cc5639d2fa1cd57"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送裴璋还蜀因亦怀归",
        "preface": "",
        "paragraphs": [
            "客在劒门外，新年音信稀。",
            "自为千里别，已送几人归。",
            "陌上月初落，马前花正飞。",
            "离言殊未尽，春雨满行衣。"
        ],
        "notes": "",
        "id": "170de0d2931cc295ebb9bcaa482afa80"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送前鄠县李少府",
        "preface": "",
        "paragraphs": [
            "近出圭峰下，还期又不赊。",
            "身闲多宿寺，官满未移家。",
            "罢钓临秋水，开尊对月华。",
            "自当蓬阁选，岂得卧烟霞。"
        ],
        "notes": "",
        "id": "fd61c48c1b0c824b42f07f23e18da6bc"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送宜春裴明府之任",
        "preface": "",
        "paragraphs": [
            "南行春已满，路半水茫然。",
            "楚望花当渡，湘阴橘满川。",
            "山横湖色上，帆出鸟行前。",
            "此任无辞远，亲人贵用还。"
        ],
        "notes": "",
        "id": "a4d494bdc3cacdfb114d503b408a7bc7"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "赠宗静上人",
        "preface": "",
        "paragraphs": [
            "世上方传教，山中未得归。",
            "闲花飘讲席，驯鸽污禅衣。",
            "积雨谁过寺，残钟自掩扉。",
            "寒来垂顶帽，白发剃应稀。"
        ],
        "notes": "",
        "id": "f50c550625e3000fcdd1f6301ba86d9f"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "同贾岛宿无可上人院",
        "preface": "",
        "paragraphs": [
            "何处销愁宿，携囊就远僧。",
            "中宵吟有雪，空屋语无灯。",
            "静境唯闻铎，寒床但枕肱。",
            "还因爱闲客，始得见南能。"
        ],
        "notes": "",
        "id": "5bbf6ad703d7d81ab436a8dc45e3a49a"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "和刘补阙秋园寓兴六首 一",
        "preface": "",
        "paragraphs": [
            "水木夕阴冷，池塘秋意多。",
            "庭风吹故叶，阶露净寒莎。",
            "愁燕窥灯语，情人见月过。",
            "砧声听已别，虫响复相和。"
        ],
        "notes": "",
        "id": "e938abb65adc8b4da03eac0f1b674811"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "和刘补阙秋园寓兴六首 二",
        "preface": "",
        "paragraphs": [
            "闭门无事后，此地即山中。",
            "但觉鸟声异，不知人境同。",
            "晚花开为雨，残果落因风。",
            "独坐还吟酌，诗成酒已空。"
        ],
        "notes": "",
        "id": "9bfe0a1de567b9029e2e2ee2ec75cc22"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "和刘补阙秋园寓兴六首 三",
        "preface": "",
        "paragraphs": [
            "自得家林趣，常时在外稀。",
            "对僧餐野食，迎客著山衣。",
            "雀鬬翻簷散，蝉惊出树飞。",
            "功成他日后，何必五湖归。"
        ],
        "notes": "",
        "id": "9e129f616f5f120fbd6d72590811c29b"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "和刘补阙秋园寓兴六首 四",
        "preface": "",
        "paragraphs": [
            "秋色庭芜上，清朝见露华。",
            "疎篁抽晚笋，幽药吐寒芽。",
            "引水新渠净，登台小径斜。",
            "人来多爱此，萧爽似仙家。"
        ],
        "notes": "",
        "id": "3cd5652d34be64ef592e9c1eb4e26061"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "和刘补阙秋园寓兴六首 五",
        "preface": "",
        "paragraphs": [
            "禁掖朝回后，林园胜赏时。",
            "野人来辨药，庭鹤往看棋。",
            "晚日明丹枣，朝霜润紫棃。",
            "还因重风景，犹自有秋诗。"
        ],
        "notes": "",
        "id": "de056cbf10d6560e4b6e06144a8a6d35"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "和刘补阙秋园寓兴六首 六",
        "preface": "",
        "paragraphs": [
            "圣代少封事，闲居方屏喧。",
            "漏寒云外阙，木落月中园。",
            "山鸟宿簷树，水萤流洞门。",
            "无人见清景，林下自开尊。"
        ],
        "notes": "",
        "id": "b2ce4af60b2316ca8fa162fcfabd2f9d"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "岳阳晚景",
        "preface": "",
        "paragraphs": [
            "汉阳无远寺，见说过汾城。",
            "云雨经春客，江山几日程。",
            "终随鸥鸟去，祗在海潮生。",
            "前路逢渔父，多愁问姓名。"
        ],
        "notes": "",
        "id": "562f0750857fc45b2da9d6057b58132b"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "塞上宿野寺",
        "preface": "",
        "paragraphs": [
            "塞上蕃僧老，天寒疾上关。",
            "远烟平似水，高树暗如山。",
            "去马朝常急，行人夜始闲。",
            "更深听刁斗，时到磬声间。"
        ],
        "notes": "",
        "id": "9b15b74226dadb2d064900f9ee2b47ee"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "寒食夜池上对月怀友",
        "preface": "",
        "paragraphs": [
            "人间多别离，处处是相思。",
            "海内无烟夜，天涯有月时。",
            "跳鱼翻荇叶，惊鹊出花枝。",
            "亲友皆千里，三更独遶池。"
        ],
        "notes": "",
        "id": "6d47a3ac7bf9b6d4157bec54bcfe8ee2"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "自述",
        "preface": "",
        "paragraphs": [
            "万事谁能问，一名犹未知。",
            "贫当多累日，闲过少年时。",
            "灯下和愁睡，花前带酒悲。",
            "无谋常委命，转觉命堪疑。"
        ],
        "notes": "",
        "id": "6909237de4dc5a3981c0be4dce80784c"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送契玄上人南游",
        "preface": "",
        "paragraphs": [
            "红叶落湘川，枫明映水天。",
            "寻钟过楚寺，拥锡上泷船。",
            "病客思留药，迷人待说禅。",
            "南中多古迹，应访虎溪泉。"
        ],
        "notes": "",
        "id": "f06777814482a104b4ff0e821f623589"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "少年行",
        "preface": "",
        "paragraphs": [
            "不倚军功有侠名，可怜毬猎少年情。",
            "戴铃健鹘随声下，撼珮骄骢弄影行。",
            "觅匠重装燕客劒，对人新按越姬筝。",
            "岂知儒者心偏苦，吟向秋风白发生。"
        ],
        "notes": "",
        "id": "2baa4c8168a494b71d68a1caf9eecfd1"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "咏双白鹭",
        "preface": "",
        "paragraphs": [
            "双鹭应怜水满池，风飘不动顶丝垂。",
            "立当青草人先见，行傍白莲鱼未知。",
            "一足独拳寒雨里，数声相叫早秋时。",
            "林塘得尔须增价，况与诗家物色宜。"
        ],
        "notes": "",
        "id": "77501432d4b35f4ced8f8fc2a297170a"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "晴诗",
        "preface": "",
        "paragraphs": [
            "晚虹斜日塞天昏，一半山川带雨痕。",
            "新水乱侵青草路，残烟犹傍绿杨村。",
            "胡人羊马休南牧，汉将旌旗在北门。",
            "行子喜闻无战伐，闲看游骑猎秋原。"
        ],
        "notes": "",
        "id": "aab1285cbec318bf2b5916f0bc2faeb1"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送徐山人归睦州旧隐",
        "preface": "",
        "paragraphs": [
            "君在桐庐何处住，草堂应与戴家邻。",
            "初归山犬翻惊主，久别江鸥却避人。",
            "终日欲为相逐计，临岐空羡独行身。",
            "秋风钓艇遥相忆，七里滩西片月新。"
        ],
        "notes": "",
        "id": "551051962667c34a3b8861373906aa82"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "到蜀后记途中经历",
        "preface": "",
        "paragraphs": [
            "劒峰重叠雪云漫，忆昨来时处处难。",
            "大散岭头春足雨，褒斜谷里夏犹寒。",
            "蜀门去国三千里，巴路登山八十盘。",
            "自到成都烧酒熟，不思身更入长安。"
        ],
        "notes": "",
        "id": "7f1686812e06d88c9ac8cce7eea3f517"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "忆山寄僧",
        "preface": "",
        "paragraphs": [
            "尘路谁知蹋雪踪，到来空认出云峰。",
            "天晴远见月中树，风便细听烟际钟。",
            "阅世数思僧并院，忆山长羡鹤归松。",
            "新愁旧恨多难说，半在眉间半在胸。"
        ],
        "notes": "",
        "id": "9d19e504894f38604055fffa83b095b1"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "赠玉芝观王尊师",
        "preface": "",
        "paragraphs": [
            "处处烟霞寻总遍，却来城市喜逢师。",
            "时流见说无人在，年纪唯应有鹤知。",
            "大药已成宁畏晚，小松初种不嫌迟。",
            "长忧一日归天去，未授灵方遣问谁。"
        ],
        "notes": "",
        "id": "f1aa50a6066008440c6e50f0a819e475"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "哭饶州吴谏议使君",
        "preface": "",
        "paragraphs": [
            "忽闻身谢满朝惊，俄感鄱阳罢市情。",
            "遗爱永存今似古，高名不朽死如生。",
            "神仙难见青骡事，谏议空留白马名。",
            "授馆曾为门下客，几回垂泪过宣平。"
        ],
        "notes": "",
        "id": "8873e451bf97777c57068cfdb7598d6e"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "经杜甫旧宅",
        "preface": "",
        "paragraphs": [
            "浣花溪里花多处，为忆先生在蜀时。",
            "万古只应留旧宅，千金无复换新诗。",
            "沙崩水槛鸥飞尽，树压村桥马过迟。",
            "山月不知人事变，夜来江上与谁期。"
        ],
        "notes": "",
        "id": "f181bc9c4eb57ff576aad642d2376860"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "河阴新城",
        "preface": "",
        "paragraphs": [
            "高城新筑压长川，虎踞龙盘气色全。",
            "五里似云根不动，一重如月晕长圆。",
            "河流暗与沟池合，山色遥将睥睨连。",
            "自有此来当汴口，武牢何用锁风烟。"
        ],
        "notes": "",
        "id": "c56472c45ff0df6ac3f09b160f1c2fc4"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "秋居病中",
        "preface": "",
        "paragraphs": [
            "幽居悄悄何人到，落日清凉满树梢。",
            "新句有时愁里得，古方无效病来抛。",
            "荒簷数蝶悬蛛网，空屋孤萤入燕巢。",
            "独卧南窗秋色晚，一庭红叶掩衡茅。"
        ],
        "notes": "",
        "id": "10c88734ba78a114c073cda1797fb6e4"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "罢还边将",
        "preface": "",
        "paragraphs": [
            "白须虏将话边事，自失公权怨语多。",
            "汉主岂劳思李牧，赵王犹是用廉颇。",
            "新鹰饱肉唯闲猎，旧劒生衣嬾更磨。",
            "百战无功身老去，羡他年少渡黄河。"
        ],
        "notes": "",
        "id": "717c0488e976645666b819209770ccb1"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "永乐殷尧藩明府县池嘉莲咏",
        "preface": "",
        "paragraphs": [
            "青苹白石匝莲塘，水里莲开带瑞光。",
            "露湿红芳双朵重，风飘绿蔕一枝长。",
            "同心栀子徒夸艳，合穗嘉禾岂解香。",
            "不独丰祥先有应，更宜花县对潘郎。"
        ],
        "notes": "",
        "id": "7c1151bc0bf4f8ab4e5b31456f9b9a44"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "詶李绀岁除送酒",
        "preface": "",
        "paragraphs": [
            "岁尽贫生事事须，就中深恨酒钱无。",
            "故人充寿能分送，远客消愁免自沽。",
            "一夜四乘倾凿落，五更三点把屠苏。",
            "已供时节深珍重，况许今朝更挈壶。"
        ],
        "notes": "",
        "id": "9d261f30cebcb7e01696e83bfdb235c7"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "蜀路倦行因有所感",
        "preface": "",
        "paragraphs": [
            "乱峰碎石金牛路，过客应骑铁马行。",
            "白日欲斜催后乘，青云何处问前程？",
            "飞蝇一一皆先去，度鸟双双亦远鸣。",
            "蹇步不唯伤旅思，此中兼见宦途情。"
        ],
        "notes": "",
        "id": "18623c49869dc675ef3a8056cc93749b"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "寄永乐殷尧藩明府",
        "preface": "",
        "paragraphs": [
            "古县萧条秋景晚，昔年陶令亦如君。",
            "头巾漉酒临黄菊，手[板]支颐向白云。",
            "百里岂能容骥足，九霄终自别鸡群。",
            "相思不恨书来少，佳句多从阙下闻。"
        ],
        "notes": "",
        "id": "9235983ad63bf739617e366ab3b17ada"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "蜀中战后感事",
        "preface": "",
        "paragraphs": [
            "蜀道英灵地，山重水又回。",
            "文章四子盛，道路五丁开。",
            "词客题桥去，忠臣叱驭来。",
            "卧龙同骇浪，跃马比浮埃。",
            "已谓无妖土，那知有祸胎。",
            "蕃兵依𣾴柳，蛮斾指江梅。",
            "战后悲逢血，烧余恨见灰。",
            "空留犀厌怪，无复酒除灾。",
            "岁积苌弘怨，春深杜宇哀。",
            "家贫移未得，愁上望乡台。"
        ],
        "notes": "",
        "id": "f97a4aa0f45c96ff6c9c3f3f3f85e707"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "荅蜀中经蛮后友人马艾见寄",
        "preface": "",
        "paragraphs": [
            "茜马渡泸水，北来如鸟轻。",
            "几年朝凤阙，一日破龟城。",
            "此地有征战，谁家无死生。",
            "人悲还旧里，鸟喜下空营。",
            "弟姪意初定，交朋心尚惊。",
            "自从经难后，吟苦似猿声。"
        ],
        "notes": "",
        "id": "0aefc87253926f615e39682ccda0a634"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "卢岳闲居十韵",
        "preface": "",
        "paragraphs": [
            "扰扰走人寰，争如占得闲。",
            "防愁心付酒，求静力登山。",
            "见药芳时采，逢花好处攀。",
            "望云开病眼，临涧洗愁颜。",
            "春色流岩下，秋声碎竹间。",
            "锦文苔点点，钱样菊斑斑。",
            "路远朝无客，门深夜不关。",
            "鹤飞高缥缈，莺语巧绵蛮。",
            "养拙甘沉默，忘怀绝险艰。",
            "更怜云外路，空去又空还。"
        ],
        "notes": "",
        "id": "c204998f52419e13f4cc12d6a62ffc9b"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送于中丞使北蕃",
        "preface": "",
        "paragraphs": [
            "朔将引双旌，山遥碛雪平。",
            "经年通国信，计日得蕃情。",
            "野次依泉宿，沙中望火行。",
            "远雕秋有力，寒马夜无声。",
            "看猎临胡帐，思乡见汉城。",
            "来春拥边骑，新草满归程。"
        ],
        "notes": "",
        "id": "e360751bff1c0dac3fe4d817b3f6fac4"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "和河南白尹西池北新葺水斋招赏十二韵",
        "preface": "",
        "paragraphs": [
            "二室峰前水，三川府右亭。",
            "乱流深竹迳，分遶小花汀。",
            "池角通泉脉，堂心豁地形。",
            "坐中寒瑟瑟，床下细泠泠。",
            "雨夜思巫峡，秋朝想洞庭。",
            "千年孤镜碧，一片远天青。",
            "鱼戏摇红尾，鸥闲退白翎。",
            "荷倾泻珠露，沙乱动金星。",
            "藤架如纱帐，苔墙似锦屏。",
            "龙门人少到，仙棹自多停。",
            "游忆高僧伴，吟招野客听。",
            "余波不能惜，便欲养浮萍。"
        ],
        "notes": "",
        "id": "8c3df21063b64bd09952f3cdf07d69fe"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "感兴",
        "preface": "",
        "paragraphs": [
            "贫女貌非丑，要须缘嫁迟。",
            "还似求名客，无媒不及时。"
        ],
        "notes": "",
        "id": "98dfa9593b8faff49854195bd7e7b58c"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "长安客感",
        "preface": "",
        "paragraphs": [
            "日过千万家，一家非所依。",
            "不及行尘影，犹随马蹄归。"
        ],
        "notes": "",
        "id": "852c0497959738d17a00da79c5cc2213"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "春怀旧游",
        "preface": "",
        "paragraphs": [
            "吟想旧经过，花时奈远何。",
            "别来长似见，春梦入关多。"
        ],
        "notes": "",
        "id": "8a048b69e8fef1eb485e01467e12c64f"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "离京城宿商山作",
        "preface": "",
        "paragraphs": [
            "山月吟声苦，春风引思长。",
            "无由及尘土，犹带杏花香。"
        ],
        "notes": "",
        "id": "954c83a248b71cf8814439c06e2afa28"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "秋馆雨夜",
        "preface": "",
        "paragraphs": [
            "夜雨空馆静，幽人起裴回。",
            "长安醉眠客，岂知新鴈来。"
        ],
        "notes": "",
        "id": "7a76d98d2c9c2e8265c2d6346a70f77b"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "闻子规",
        "preface": "",
        "paragraphs": [
            "百鸟有啼时，子规声不歇。",
            "春寒四邻静，独叫三更月。"
        ],
        "notes": "",
        "id": "02444e507866237ec1f3e279acadf977"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "怀无可上人",
        "preface": "",
        "paragraphs": [
            "山寺秋时后，僧家夏满时。",
            "清凉多古迹，几处有新诗。"
        ],
        "notes": "",
        "id": "4793d0cffe19bdaeb088ab6728bfa484"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "长安客感",
        "preface": "",
        "paragraphs": [
            "客泪如危叶，长悬零落心。",
            "况是悲秋日，临风制不禁。"
        ],
        "notes": "",
        "id": "2f6c230fe3346752ae89415d30975927"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送客遥望",
        "preface": "",
        "paragraphs": [
            "别远心更苦，遥将目送君。",
            "光华不可见，孤鹤没秋云。"
        ],
        "notes": "",
        "id": "5057c2926fecef0b09d7ffd229072ad4"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "伤靡草",
        "preface": "",
        "paragraphs": [
            "靡草似客心，年年亦先死。",
            "无由伴花落，暂得因风起。"
        ],
        "notes": "",
        "id": "bf2afe5c213b79bec94763bf1bda0d6a"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "放鹤",
        "preface": "",
        "paragraphs": [
            "从今一去不须低，见说辽东好去栖。",
            "努力莫辞仙路远，白云飞处免群鸡。"
        ],
        "notes": "",
        "id": "7585b66a2339a154a2c2ee4b72d0930c"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "早秋月夜",
        "preface": "",
        "paragraphs": [
            "身闲伴月夜深行，风触衣裳四体轻。",
            "为见近来天气好，几篇诗兴入秋成。"
        ],
        "notes": "",
        "id": "b20aaa539435a8b2d1c2cb7086cf685d"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "蝉",
        "preface": "",
        "paragraphs": [
            "高树蝉声入晚云，不唯愁我亦愁君。",
            "何时各得身无事，每到闻时似不闻。"
        ],
        "notes": "",
        "id": "20f953af0be722de2a17b22f664b775e"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "公子行",
        "preface": "",
        "paragraphs": [
            "公子风流嫌锦绣，新裁白纻作春衣。",
            "金鞭留当谁家酒，拂柳穿花信马归。"
        ],
        "notes": "",
        "id": "38f1e9af354978e3dc3f76437636f772"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "题情尽桥",
        "preface": "",
        "paragraphs": [
            "从来只有情难尽，何事名为情尽桥。",
            "自此改名为折柳，任他离恨一条条。"
        ],
        "notes": "",
        "id": "da734762109850c153c18daafb2a0441"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "峡中行",
        "preface": "",
        "paragraphs": [
            "两崖开尽水回环，一叶才通石罅间。",
            "楚客莫言山势险，世人心更险于山。"
        ],
        "notes": "",
        "id": "e2eaa2726878202c23af5e2af5f4fb55"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "韦处士郊居",
        "preface": "",
        "paragraphs": [
            "满庭诗境飘红叶，绕砌琴声滴暗泉。",
            "门外晚晴秋色老，万条寒玉一溪烟。"
        ],
        "notes": "",
        "id": "6357e554b335dccbddbf85c9f2946170"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "秋怀",
        "preface": "",
        "paragraphs": [
            "古槐烟薄晚鸦愁，独向黄昏立御沟。",
            "南国望中生远思，一行新鴈去汀洲。"
        ],
        "notes": "",
        "id": "e97818cace508ce3746b2e3a0266f44b"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "再下第将归荆楚上白舍人",
        "preface": "",
        "paragraphs": [
            "穷通应计一时间，今日甘从刖足还。",
            "长倚玉人心自醉，不辞归去哭荆山。"
        ],
        "notes": "",
        "id": "5fc6a49b13220edc4bfeaa2567ce25a1"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "春行武关作",
        "preface": "",
        "paragraphs": [
            "风香春暖展归程，全胜游仙入洞情。",
            "一路缘溪花覆水，不妨闲看不妨行。"
        ],
        "notes": "",
        "id": "222f2396c6a101db1b0790940706a2bd"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "恨别二首 一",
        "preface": "",
        "paragraphs": [
            "知君饯酒深深意，图使行人涕不流。",
            "如今却恨酒中别，不得一言千里愁。"
        ],
        "notes": "",
        "id": "0d041df271bfe764000e5aaed221cace"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "恨别二首 二",
        "preface": "",
        "paragraphs": [
            "人言日远还疎索，别后都非未别心。",
            "唯我忆君千里意，一年不见一重深。"
        ],
        "notes": "",
        "id": "a249a236b6ddddf4499eee4bd779f1a1"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送人归吴",
        "preface": "",
        "paragraphs": [
            "远爱春波正满湖，羡君东去是归途。",
            "吟诗好向月中宿，一叫水天沙鹤孤。"
        ],
        "notes": "",
        "id": "0da6473a66ae8d8f282710ed3b1cdd55"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "喜梦归",
        "preface": "",
        "paragraphs": [
            "旅馆岁阑频有梦，分明最似此宵希。",
            "觉来莫道还无益，未得归时且当归。"
        ],
        "notes": "",
        "id": "5b47ad38ce762e65f7fe6990e0891216"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "路中问程知欲达青云驿",
        "preface": "",
        "paragraphs": [
            "行愁驿路问来人，西去经过愿一闻。",
            "落日回鞭相指点，前程从此是青云。"
        ],
        "notes": "",
        "id": "4b38bd3fb04b34188506bdb30ddee07f"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "题君山",
        "preface": "",
        "paragraphs": [
            "风波不动影沈沈，翠色全微碧色深。",
            "应是水仙梳洗处，一螺青黛镜中心。"
        ],
        "notes": "",
        "id": "531b53e51e65b0ffd620f23ad7c396c9"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "离家后作",
        "preface": "",
        "paragraphs": [
            "世上无媒似我希，一身惟有影相随。",
            "出门便作焚舟计，生不成名死不归。"
        ],
        "notes": "",
        "id": "e9b42d87bb600c25f9b7a0694eb72b93"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "寄题岘亭",
        "preface": "",
        "paragraphs": [
            "岘亭留恨为伤杯，未得醒醒看便回。",
            "却想醉游如梦见，直疑元本不曾来。"
        ],
        "notes": "",
        "id": "a73ed148cd4d17865ff2cd1c74fdc9e7"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "病鹤",
        "preface": "",
        "paragraphs": [
            "忆得当时病未遭，身为仙驭雪为毛。",
            "今来沙上飞无力，羞见樯乌立处高。"
        ],
        "notes": "",
        "id": "b5dface0a60f1c59eb6c9322c550736a"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "状春",
        "preface": "",
        "paragraphs": [
            "含春笑日花心艳，带雨牵风柳态妖。",
            "珍重两般堪比处，醉时红脸舞时腰。"
        ],
        "notes": "",
        "id": "538122c1147d318507e032a3e7c57c57"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "春咏",
        "preface": "",
        "paragraphs": [
            "风恼花枝不耐频，等闲飞落易愁人。",
            "殷勤最是章台柳，一树千条管带春。"
        ],
        "notes": "",
        "id": "20de24cb2ef8c715932fd6c241718287"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "非酒",
        "preface": "",
        "paragraphs": [
            "人人慢说酒消忧，我道翻为引恨由。",
            "一夜醒来灯火暗，不应愁事亦成愁。"
        ],
        "notes": "",
        "id": "2df50142dd5af83a0e42847f77e3c561"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "苦寒",
        "preface": "",
        "paragraphs": [
            "今年无异去年寒，何事朝来独忍难。",
            "应是渐为贫客久，锦衣著尽布衣单。"
        ],
        "notes": "",
        "id": "a47c809a3f5436d8a8a8199c94d195b4"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送客",
        "preface": "",
        "paragraphs": [
            "若论秋思人人苦，最觉愁多客又深。",
            "何况病来惆怅尽，不知争作送君心。"
        ],
        "notes": "",
        "id": "88eb2e0672d6f92d3d5d3ec9523bdec3"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "人问应举",
        "preface": "",
        "paragraphs": [
            "莫惊西上独迟回，只为衡门未有媒。",
            "惆怅赋成身不去，一名闲事逐秋回。"
        ],
        "notes": "",
        "id": "0a61645b80d8f366c07b677bc898fd43"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送客不及",
        "preface": "",
        "paragraphs": [
            "水阔江天两不分，行人两处更相闻。",
            "遥遥已失风帆影，半日虚销指点云。"
        ],
        "notes": "",
        "id": "2c4db1ead80a4140edf551c85feb338c"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "闻杜鹃二首 一",
        "preface": "",
        "paragraphs": [
            "碧竿微露月玲珑，谢豹伤心独叫风。",
            "高处已应闻滴血，山榴一夜几枝红。"
        ],
        "notes": "",
        "id": "3a69c060511454d8c280a8d59b7421c7"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "闻杜鹃二首 二",
        "preface": "",
        "paragraphs": [
            "蜀客春城闻蜀鸟，思归声引未归心。",
            "却知夜夜愁相似，尔正啼时我正吟。"
        ],
        "notes": "",
        "id": "86e6808cbf92c0f9219826f9b7c40a95"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "西归出斜谷",
        "preface": "",
        "paragraphs": [
            "行过险栈出褒斜，出尽平川似到家。",
            "万里客愁今日散，马前初见米囊花。"
        ],
        "notes": "",
        "id": "4154f5e2e40cb180835f7e177eee0003"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "宿嘉陵驿",
        "preface": "",
        "paragraphs": [
            "离思茫茫正值秋，每因风景却生愁。",
            "今宵难作刀州梦，月色江声共一楼。"
        ],
        "notes": "",
        "id": "c9290c55048c2fdd1afc3a12743618ab"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "旅怀",
        "preface": "",
        "paragraphs": [
            "旧里已悲无产业，故山犹恋有烟霞。",
            "自从为客归时少，旅馆僧房却是家。"
        ],
        "notes": "",
        "id": "d3a6c48f278eeb5db77e0e5e1fbeb5a3"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "贫居春怨",
        "preface": "",
        "paragraphs": [
            "贫居尽日冷风烟，独向簷床看雨眠。",
            "寂寞春风花落尽，满庭榆荚似秋天。"
        ],
        "notes": "",
        "id": "787727280fe12d903c26afcca22744be"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "忆江南旧居",
        "preface": "",
        "paragraphs": [
            "闲思往事在湖亭，亭上秋灯照月明。",
            "宿客尽眠眠不得，半牕窗残月带潮声。"
        ],
        "notes": "",
        "id": "26279784e567410f595a54152222fbf6"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "夷陵城",
        "preface": "",
        "paragraphs": [
            "世家曾览楚英雄，国破城荒万事空。",
            "唯有邮亭阶下柳，春来犹似细腰宫。"
        ],
        "notes": "",
        "id": "e42abb4f150f195e128bd1e629a07e0a"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "访友人幽居二首 一",
        "preface": "",
        "paragraphs": [
            "落花门外春将尽，飞絮庭前日欲高。",
            "深院客来人未起，黄鹂枝上啄樱桃。"
        ],
        "notes": "",
        "id": "5602a96ab2232905d80e3b33348889fa"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "访友人幽居二首 二",
        "preface": "",
        "paragraphs": [
            "莎深苔滑地无尘，竹冷花迟剩驻春。",
            "尽日弄琴谁共听，与君兼鹤是三人。"
        ],
        "notes": "",
        "id": "8f87daa5e0120659fb2b3dee5d73d348"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "宿大彻禅师故院",
        "preface": "",
        "paragraphs": [
            "竹房谁继生前事，松月空悬过去心。",
            "秋磬数声天欲晓，影堂斜掩一灯深。"
        ],
        "notes": "",
        "id": "d0b999b7ce4b6a425b51af5052a50938"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送蜀客",
        "preface": "",
        "paragraphs": [
            "劒南风景腊前春，山鸟江风得雨新。",
            "莫怪送君行较远，自缘身是忆归人。"
        ],
        "notes": "",
        "id": "61874ac1f3e4a76b684fa42bb8ca527b"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "题宝应县",
        "preface": "",
        "paragraphs": [
            "雪楼当日动晴寒，渭水梁山鸟外看。",
            "闻说德宗曾到此，吟诗不敢倚阑干。"
        ],
        "notes": "",
        "id": "c4d8afda4cc897974524217a26f647e5"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "和孙明府怀旧山",
        "preface": "",
        "paragraphs": [
            "五柳先生本在山，偶然为客落人间。",
            "秋来见月多归思，自起开笼放白鹇。"
        ],
        "notes": "",
        "id": "24f65ffb4ca2766f7d7f389c019d3293"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "城西访友人别墅",
        "preface": "",
        "paragraphs": [
            "澧水桥西小路斜，日高犹未到君家。",
            "村园门巷多相似，处处春风枳壳花。"
        ],
        "notes": "",
        "id": "6c506d5e3575fb7029fddca7fc1360ec"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "题大安池亭",
        "preface": "",
        "paragraphs": [
            "幽岛曲池相隐映，小桥虚阁半高低。",
            "好风好月无人宿，夜夜水禽船上栖。"
        ],
        "notes": "",
        "id": "bd58fad28c2dca6144978e0731727e58"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送春",
        "preface": "",
        "paragraphs": [
            "勿言春尽春还至，少壮看花复几回。",
            "今日已从愁里去，明年更莫共愁来。"
        ],
        "notes": "",
        "id": "7ea6d08788f0fe0d65db24c5423aa550"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "武侯庙古柏",
        "preface": "",
        "paragraphs": [
            "密叶四时同一色，高枝千岁对孤峰。",
            "此中疑有精灵在，为见盘根似卧龙。"
        ],
        "notes": "",
        "id": "2290525f16a122ecb3b0dc29bf86118b"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "哀蜀人为南蛮俘虏五章 初出成都闻哭声",
        "preface": "",
        "paragraphs": [
            "但见城池还汉将，岂知佳丽属蛮兵。",
            "锦江南度遥闻哭，尽是离家别国声。"
        ],
        "notes": "",
        "id": "ef0efde699e44d922007d695e406d742"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "哀蜀人为南蛮俘虏五章 过大渡河蛮使许之泣望乡国",
        "preface": "",
        "paragraphs": [
            "大渡河边蛮亦愁，汉人将渡尽回头。",
            "此中剩寄思乡泪，南去应无水北流。"
        ],
        "notes": "",
        "id": "72b6fd51d7f750203e0206caa58c40d2"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "哀蜀人为南蛮俘虏五章 出青溪关有迟留之意",
        "preface": "",
        "paragraphs": [
            "欲出乡关行步迟，此生无复却回时。",
            "千冤万恨何人见，唯有空山鸟兽知。"
        ],
        "notes": "",
        "id": "2b3c3c20534ae3f110340d83ebd27467"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "哀蜀人为南蛮俘虏五章 别巂州一时恸哭云日为之变色",
        "preface": "",
        "paragraphs": [
            "越巂城南无汉地，伤心从此便为蛮。",
            "冤声一恸悲风起，云暗青天日下山。"
        ],
        "notes": "",
        "id": "35630858cd38b02cd6b915a8d5d2ed5f"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "哀蜀人为南蛮俘虏五章 入蛮界不许有悲泣之声",
        "preface": "",
        "paragraphs": [
            "云南路出陷河西，毒草长青瘴色低。",
            "渐近蛮城谁敢哭，一时收泪羡猨啼。"
        ],
        "notes": "",
        "id": "4bddaf0572bf3571ce6e016b502ba4d1"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "宿石门山居",
        "preface": "",
        "paragraphs": [
            "牕灯欲灭夜愁生，萤火飞来促织鸣。",
            "宿客几回眠又起，一溪秋水枕边声。"
        ],
        "notes": "",
        "id": "2f323ef62d8a32262dfbc0cbcd667ee8"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "过旧宅看花",
        "preface": "",
        "paragraphs": [
            "山桃野杏两三栽，树树繁花去复开。",
            "今日主人相引看，谁知曾是客移来。"
        ],
        "notes": "",
        "id": "47771156642b018a828d1bcbee66bbc8"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "寄襄阳章孝标",
        "preface": "",
        "paragraphs": [
            "青油幕下白云边，日日空山夜夜泉。",
            "闻说小斋多野意，枳花阴里麝香眠。"
        ],
        "notes": "",
        "id": "7c82beee6537b7f2dac457fc17963223"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "洛中感事",
        "preface": "",
        "paragraphs": [
            "洛城今古足繁华，最恨乔家似石家。",
            "行到窈娘身没处，水边愁见亚枝花。"
        ],
        "notes": "",
        "id": "63245a7b8b8bc99f5b6943d4f51be814"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "阴地关见入蕃公主石上手迹",
        "preface": "",
        "paragraphs": [
            "汉家公主昔和蕃，石上今余手迹存。",
            "风雨几年侵不灭，分明纤指印苔痕。"
        ],
        "notes": "",
        "id": "51b8ab572c44bbf9e526a2a24ef4dff7"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "美人春风怨",
        "preface": "",
        "paragraphs": [
            "澹荡春风满眼来，落花飞蝶共裴回。",
            "偏能飘散同心蔕，无那愁眉吹不开。"
        ],
        "notes": "",
        "id": "f468d2ce46d42a087170cd62bf899423"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "过南邻花园",
        "preface": "",
        "paragraphs": [
            "莫怪频过有酒家，多情长是惜年华。",
            "春风堪赏还堪恨，才见开花又落花。"
        ],
        "notes": "",
        "id": "b7405d2ffaaedcd629483aeeb725ad1d"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "劝行乐",
        "preface": "",
        "paragraphs": [
            "老去风光不属身，黄金莫惜买青春。",
            "白头纵作花园主，醉折花枝是别人。"
        ],
        "notes": "",
        "id": "5e7cc350425c49785551908f20a55d3b"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "渡桑干河",
        "preface": "",
        "paragraphs": [
            "南客岂曾谙塞北，年年唯见鴈飞回。",
            "今朝忽渡桑干水，不似身来似梦来。"
        ],
        "notes": "",
        "id": "afbbf8e8df7dbb2464750034174e7562"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "月下喜吕郎中除兵部",
        "preface": "",
        "paragraphs": [
            "北阙云间见碧天，南宫月似旧时圆。",
            "喜看列宿今朝正，休叹参差十四年。"
        ],
        "notes": "",
        "id": "ed336ddde2060f97122c4cc7a4ae161d"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "天津桥望春",
        "preface": "",
        "paragraphs": [
            "津桥春水浸红霞，烟柳风丝拂岸斜。",
            "翠辇不来金殿闭，宫莺衔出上阳花。"
        ],
        "notes": "",
        "id": "fcb82fcd6db9fbd414af553bf1a50e16"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "自蔚州南入真谷有似劒门因有归思",
        "preface": "",
        "paragraphs": [
            "我家蜀地身离久，忽见胡山似劒门。",
            "马上欲垂千里泪，耳边唯欠一声猨。"
        ],
        "notes": "",
        "id": "7e9cbcc0e142e18497f72f29ce527eab"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "再经天涯地角山",
        "preface": "",
        "paragraphs": [
            "每忆云山养短才，悔缘名利入尘埃。",
            "十年马足行多少，两度天涯地角来。"
        ],
        "notes": "",
        "id": "8831e46b09a627254de23b51950fcbbf"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "题等界寺二首 一",
        "preface": "",
        "paragraphs": [
            "吴蜀千年等界村，英雄无主岂长存。",
            "思量往事今何在，万里山中一寺门。"
        ],
        "notes": "",
        "id": "ad31b448fe48485e2aaf2c9cd9ae95bb"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "题等界寺二首 二",
        "preface": "",
        "paragraphs": [
            "两国道涂都万里，来从此地等平分。",
            "行人竞说东西利，事不关心耳不闻。"
        ],
        "notes": "",
        "id": "cf7b08850b024c7cfc5c4a391810cdd2"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "洛源驿戏题",
        "preface": "",
        "paragraphs": [
            "柳阴春岭鸟新啼，暖色浓烟深处迷。",
            "如恨往来人不见，水声呦咽出花溪。"
        ],
        "notes": "",
        "id": "89a6f9ef99cd7c5072aa32590db4927d"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "遣愁",
        "preface": "",
        "paragraphs": [
            "抛掷泥中一听沈，不能三叹引愁深。",
            "莫言客子无愁易，须识愁多暗损心。"
        ],
        "notes": "",
        "id": "a73b7f02a6c6e0b5806ab76d70c4dbd1"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送友人弃官归山居",
        "preface": "",
        "paragraphs": [
            "不爱人间紫与绯，却思松下著山衣。",
            "春郊雨尽多新草，一路青青蹋雨归。"
        ],
        "notes": "",
        "id": "0dad8c7ff944411c0f5681fbe2442bda"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "山行",
        "preface": "",
        "paragraphs": [
            "野花幽鸟几千般，头白山僧遍识难。",
            "世上游人无复见，一生唯向画图看。"
        ],
        "notes": "",
        "id": "dd4631173fa8e7542731bed7270fc7bc"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送客二首 一",
        "preface": "",
        "paragraphs": [
            "与君同在少年场，知己萧条壮士伤。",
            "可惜报恩无处所，却提孤劒过咸阳。"
        ],
        "notes": "",
        "id": "f35b301708784f6967cdd612d79db99c"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送客二首 二",
        "preface": "",
        "paragraphs": [
            "行人立马强盘回，别字犹含未忍开。",
            "好去出门休落泪，不如前路早归来。"
        ],
        "notes": "",
        "id": "2e3a33ee0d834f4f02d86bdaf54941c8"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "安国寺赠广宣上人",
        "preface": "",
        "paragraphs": [
            "马急人忙尘路喧，几从朝出到黄昏。",
            "今来合掌听师语，一似敲冰清耳根。"
        ],
        "notes": "",
        "id": "f127cca349eb4067efc6435ab947a5f7"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "初醒",
        "preface": "",
        "paragraphs": [
            "心中得胜暂抛愁，醉卧凉风拂簟秋。",
            "半夜觉来新酒醒，一条斜月到床头。"
        ],
        "notes": "",
        "id": "9a5939f51b06d2952690d8bf3137c787"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送客归襄阳旧居",
        "preface": "",
        "paragraphs": [
            "襄阳耆旧别来稀，此去何人共掩扉。",
            "唯有白铜鞮上月，水楼闲处待君归。"
        ],
        "notes": "",
        "id": "d578510af5f72ab2dcf917804ca90cf6"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "夜闻方响",
        "preface": "",
        "paragraphs": [
            "方响闻时夜已深，声声敲著客愁心。",
            "不知正在谁家乐，月下犹疑是远砧。"
        ],
        "notes": "",
        "id": "335a1739f02346e3cbc40acbc6bae201"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "路逢有似亡友者恻然赋此",
        "preface": "",
        "paragraphs": [
            "吾友今生不可逢，风流空想旧仪容。",
            "朝来马上频回首，惆怅他人似蔡邕。"
        ],
        "notes": "",
        "id": "081326c15460639b435f6f073849f813"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "望月怀江上旧游",
        "preface": "",
        "paragraphs": [
            "往岁曾随江客船，秋风明月洞庭边。",
            "为看今夜天如水，忆得当时水似天。"
        ],
        "notes": "",
        "id": "4de3efb49fa9b7842b8afcd63ee0eef3"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "途中西望",
        "preface": "",
        "paragraphs": [
            "行行何处散离愁，长路无因暂上楼。",
            "唯到高原即西望，马知人意亦回头。"
        ],
        "notes": "",
        "id": "0545e8a47ec953323423ef4f16592e36"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "题友人所居",
        "preface": "",
        "paragraphs": [
            "亚尹故居经几主，只因君住有诗情。",
            "夜吟邻叟闻惆怅，七八年来无此声。"
        ],
        "notes": "",
        "id": "cef56f58785326a2f72a487f06130672"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "蔚州晏内遇新雪",
        "preface": "",
        "paragraphs": [
            "胡卢河畔逢秋雪，疑是风飘白鹤毛。",
            "坐客停杯看未定，将军已湿褐花袍。"
        ],
        "notes": "",
        "id": "6c8a68d4740f7ec3051c9246f2ef01ec"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "蔚州晏内遇新雪 句",
        "preface": "",
        "paragraphs": [
            "古木闽州道，驱羸落照间。",
            "投村碍野水，问店隔荒山。"
        ],
        "notes": "",
        "id": "e5a17daea488e1402825509b41e0536e"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "送友人罢举归东海",
        "preface": "",
        "paragraphs": [
            "沧沧天堑外，何岛是新罗？",
            "舶主辞蕃远，碁僧入汉多。",
            "海风吹白鹘，沙日晒红螺。",
            "此去知提笔，须求利剑磨。",
            "（见韦庄《又玄集》卷下。",
            "熊飞云《全唐诗》卷五三一收此为许浑诗。",
            "今检《文苑英华》卷二八〇收此为许诗，而许浑自书之乌丝栏诗真迹及席刻本《丁卯诗集》、《四部丛刊》影宋钞《下卯集》中皆无此诗。",
            "应为谁作，尚难断定。",
            "）。"
        ],
        "notes": "",
        "id": "37e5fb2938c3c4561e331c6caf2d1bee"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "和兵部郑侍郎省中四松诗",
        "preface": "",
        "paragraphs": [
            "右相历兵署，四松皆手栽。",
            "𣃁时惊鹤去，移处带云来。",
            "根倍双桐植，花分八桂开。",
            "生成造化力，长作栋梁材。",
            "岂羡兰依省，犹嫌栢占台。",
            "出楼终百尺，入梦已三台。",
            "幽韵和宫漏，余香度酒杯。",
            "拂冠枝上雪，染履影中苔。",
            "高位相承地，新诗寡和才。",
            "何由比萝蔓，攀附在条[枚]（枝）。",
            "（从《全唐诗》卷四八八改。",
            "见《文苑英华》卷三二四）（按：《全唐诗》卷四八八收此诗作陶雍诗，系雍陶之误，今据中华书局影印本《文苑英华》新编目录移正。",
            "）。"
        ],
        "notes": "",
        "id": "38b4afc4a3c3df64e5fe782c37024f99"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "小桃源诗 一",
        "preface": "",
        "paragraphs": [
            "学山云顶遍寻游，烟棹夷犹出简州。",
            "夜雨借公三日水，秋风送我一兰舟。"
        ],
        "notes": "",
        "id": "c2edc6b8a5d5dc03727c0115a4f0810d"
    },
    {
        "author": "雍陶",
        "dynasty": "唐",
        "type": "诗",
        "rhythmic": "",
        "title": "小桃源诗 二",
        "preface": "",
        "paragraphs": [
            "二水清浑合，三山锦绣张。",
            "迹况簿书冗，身在水云乡。",
            "（见《舆地纪胜》卷一四五《简州》）。"
        ],
        "notes": "",
        "id": "8356123f4e7aba1e5c1a83c988b71779"
    }
]