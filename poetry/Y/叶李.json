[
    {
        "author": "叶李",
        "dynasty": "宋",
        "type": "诗",
        "rhythmic": "",
        "title": "纪梦",
        "preface": "",
        "paragraphs": [
            "宋时豪士石曼卿，帝命作主芙蓉城。",
            "我才比石万无一，半世虚负狂直名。",
            "年来似有丧心疾，荐共引鲧辜苍生。",
            "天诛未加公论沸，日夕惟待鼎镬烹。",
            "何哉异梦出非想，忽遇仙老谈真情。",
            "谓予夙是文昌相，漏泄轻举遭弹抨。",
            "帝令谪堕饱忧患，且使两足蹒跚行。",
            "追思善步不可得，飞升妙术矧敢轻。",
            "当时廷议祇如此，汝悔当复惟相迎。",
            "稽首老仙谢慈愍，臣罪当死天子明。",
            "久之寂灭一大乐，斲棺待尽无他营。",
            "老仙笑许汝可教，引领直上朝玉京。",
            "通明大明二宫殿，林木蓊萃阶瑶琼。",
            "芙蓉烂熳锦欲似，帝皇锡以主殿名。",
            "赋诗奏谢九拜起，玉音嘉奖傍观荣。",
            "痴人说梦聊一快，我独知命不少惊。",
            "只恐才非曼卿敌，相见惭汗应如倾。",
            "从今闭目需帝召，玉楼续记时当成。",
            "儿孙自有儿孙福，与农报国须勤耕。"
        ],
        "notes": "",
        "id": "306e927aabd821b30bb7731d0443f9dc"
    },
    {
        "author": "叶李",
        "dynasty": "宋",
        "type": "诗",
        "rhythmic": "",
        "title": "口占",
        "preface": "",
        "paragraphs": [
            "如今便一似麻糊，也是人间大丈夫。",
            "笔里无时那解有，命中有处未应无。",
            "百千万世传名节，二十三年非故居。",
            "寄语长安朱紫客，尽心好上帝王书。"
        ],
        "notes": "",
        "id": "5bb04c44034d89474f95171cce71ec14"
    },
    {
        "author": "叶李",
        "dynasty": "宋",
        "type": "诗",
        "rhythmic": "",
        "title": "放还遇贾似道",
        "preface": "",
        "paragraphs": [
            "君来路，吾归路，来来去去何时住。",
            "公田关子竟何如，国事当时谁汝误。",
            "雷州户，崖州户，人生会有相逢处。",
            "客中颇恨乏蒸羊，聊赠一篇长短句。"
        ],
        "notes": "",
        "id": "21d54b892d3b4cdcdb7360350e1e422b"
    }
]