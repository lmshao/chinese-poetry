[
    {
        "author": "杨嗣复",
        "dynasty": "唐",
        "type": "诗",
        "rhythmic": "",
        "title": "丁巳岁八月祭武侯祠堂因题临淮公旧碑",
        "preface": "",
        "paragraphs": [
            "斋庄修祀事，旌斾出郊𬮱。",
            "薙草轩墀狭，涂墙赭垩新。",
            "谋猷期作圣，风俗奉为神。",
            "酹酒成坳泽，持兵列偶人。",
            "非才膺宠任，异代揖芳尘。",
            "况是平津客，碑前泪满巾。"
        ],
        "notes": "",
        "id": "a0f400ed2153274e76c4ef097296de8c"
    },
    {
        "author": "杨嗣复",
        "dynasty": "唐",
        "type": "诗",
        "rhythmic": "",
        "title": "仪凤",
        "preface": "",
        "paragraphs": [
            "八方该帝泽，威凤忽来宾。",
            "向日朱光动，迎风翠羽新。",
            "低昂多异趣，饮啄迥无邻。",
            "郊薮今翔集，河图意等伦。",
            "闻韶知鼓舞，偶圣愿逡巡。",
            "比屋初同俗，垂恩击壤人。"
        ],
        "notes": "",
        "id": "0eb514b6d01b3875fce83b1b5eb71b6d"
    },
    {
        "author": "杨嗣复",
        "dynasty": "唐",
        "type": "诗",
        "rhythmic": "",
        "title": "赠毛仙翁",
        "preface": "",
        "paragraphs": [
            "天上玉郎骑白鹤，肘后金壶盛妙药。",
            "暂游下界傲五侯，重看当时旧城郭。",
            "羽衣茸茸轻似雪，云上双童持绛节。",
            "王母亲缝紫锦囊，令向怀中藏秘诀。",
            "令威子晋皆俦侣，东岳同寻太真女。",
            "搜奇缀韵和阳春，文章不是人间语。",
            "药成自固黄金骨，天地齐兮身不没。",
            "日月宫中便是家，下视昆仑何突兀。",
            "童姿玉貌谁方比，玄发绿髯光弥弥。",
            "满朝将相门弟子，随师尽愿抛尘滓。",
            "九转琅玕必有余，愿乞刀圭救生死。"
        ],
        "notes": "",
        "id": "c46462061c227d2aceacdf2085967141"
    },
    {
        "author": "杨嗣复",
        "dynasty": "唐",
        "type": "诗",
        "rhythmic": "",
        "title": "题李处士山居",
        "preface": "",
        "paragraphs": [
            "卧龙决起为时君，寂寞匡庐惟白云。",
            "今日仲容修故业，草堂焉敢更移文。"
        ],
        "notes": "",
        "id": "cda896e845bf4b7741585eff93c2a6d7"
    },
    {
        "author": "杨嗣复",
        "dynasty": "唐",
        "type": "诗",
        "rhythmic": "",
        "title": "谢寄新茶",
        "preface": "",
        "paragraphs": [
            "石上生芽二月中，蒙山顾渚莫争雄。",
            "封题寄与杨司马，应为前衔是相公。"
        ],
        "notes": "",
        "id": "d4e5da48d99b5f4d4e4a5630d7482820"
    }
]