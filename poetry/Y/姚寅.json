[
    {
        "author": "姚寅",
        "dynasty": "宋",
        "type": "诗",
        "rhythmic": "",
        "title": "养蚕行",
        "preface": "",
        "paragraphs": [
            "南村老婆头欲雪，晓傍墙阴采桑叶。",
            "我行其野偶见之，试问春蚕何日结。",
            "老婆敛手复低眉，未足四眠那知得。",
            "自从纸上扫青子，朝夕𫗪饲如婴儿。",
            "只今上筐十日许，食叶如风响如雨。",
            "夜深人静不敢眠，自遶床头逐饥鼠。",
            "又闻野祟能相侵，典衣买纸烧蚕神。",
            "一家心在阴雨里，只恐叶湿缲难匀。",
            "明朝满簇收银茧，轧轧车声快如剪。",
            "小姑促汤娘剥纰，嬉嬉始觉双眉展。",
            "缲成白雪不敢闲，锦上织成双凤团。",
            "天寒尺寸不得著，尽与乃翁输县官。",
            "君不见长安女儿嫩如水，十指不动衣罗绮。",
            "我曹辛苦徒尔耳，依旧绩麻冬日里。"
        ],
        "notes": "",
        "id": "b3a21bd438317f2b3220cc970b4680bb"
    },
    {
        "author": "姚寅",
        "dynasty": "宋",
        "type": "诗",
        "rhythmic": "",
        "title": "投戴岷隠分教",
        "preface": "",
        "paragraphs": [
            "重席先生间世才，相逢青眼必须开。",
            "手遮红日汗如雨，不是雪中乘兴来。"
        ],
        "notes": "",
        "id": "c42edbca2c26951a7fb9ded9096df756"
    }
]