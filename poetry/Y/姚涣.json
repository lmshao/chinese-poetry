[
    {
        "author": "姚涣",
        "dynasty": "宋",
        "type": "诗",
        "rhythmic": "",
        "title": "送钤辖馆使王公",
        "preface": "",
        "paragraphs": [
            "家传勋力世能贤，四载坤维领帅权。",
            "南诏酋豪弥款附，西州士庶頼蕃宣。",
            "输忠感慨由诚府，接下恩勤自意筌。",
            "月夕过从多命席，花时酬唱旋成编。",
            "雅歌余暇军容肃，陟状升闻帝愿延。",
            "驰驿遽趋三召节，执圭俄觐九重天。",
            "汉廷仪卫咸祗若，蜀郡朋僚共黯然。",
            "赐封定应留晷刻，畴庸当便进班联。",
            "圣神倚注期蕃锡，宥密崇高待九迁。",
            "下客尘劳遇知己，愿言攀附跂英躔。"
        ],
        "notes": "",
        "id": "698c36c3d996601e3ba7413e73070455"
    }
]