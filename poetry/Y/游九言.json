[
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "园鹤",
        "preface": "",
        "paragraphs": [
            "掷米不盈掬，群雀下阶除。",
            "昂昂圃中鹤，饭糗不可呼。",
            "嬉翔白云外，饮啄青山隅。",
            "日淡烟水乡，风晒翎羽舒。",
            "群鸡汝自况，乘轩我何拘。",
            "秋原忽清唳，杳杳闻碧虚。",
            "志士甘水菽，三四羞猿狙。",
            "寄语飞鸣侣，悠悠差自如。"
        ],
        "notes": "",
        "id": "dbcc51950264be18a4ae219c720aafa1"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "乌鹊",
        "preface": "",
        "paragraphs": [
            "鸦乌鸣屋山，平生不为恶。",
            "干鹊噪庭树，一世常牢落。",
            "安有无妄福，凶灾或无作。",
            "身贫乏名誉，屋漏无愧怍。",
            "春风拂茅簷，听汝相嘲谑。",
            "祸福心悠悠，曲肱常自乐。"
        ],
        "notes": "",
        "id": "dbf2b2e62b7cc4cf3e3d6bf6e5c30fbe"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "闻蝉",
        "preface": "",
        "paragraphs": [
            "悄悄山郭暗，故园应掩扉。",
            "蝉声深树起，林外夕阳稀。"
        ],
        "notes": "",
        "id": "8c5cb8ddbb86e13d946fe4b4009f5b19"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "秋雨叹",
        "preface": "",
        "paragraphs": [
            "戊午七月阴气寒，重云低湿天漫漫。",
            "高簷流泻下簷溢，旅人愁绝居人冤。",
            "市井滂沱岂足计，老农涕泣犹辛酸。",
            "两年巨川舟楫乱，田莱风过生微澜。",
            "会稽涌溢鉴湖水，黄岩移徙陶家山。",
            "积骸荒沟如敝屣，余生骨立皮肤干。",
            "秋来黄云蔽满野，瘦妻弱稚期朝餐。",
            "谁知造化不可料，恩加鱼鳖嬉禾田。",
            "日光弗覩动逾月，瓦鸣昼夜愁珊珊。",
            "安得长梯扫氛翳，云汉万里清光还。",
            "腐儒抚事泥灾变，频搔白首空𩯮𩯮。"
        ],
        "notes": "",
        "id": "cedb779afb16f24d4aa852b07e8d98ec"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "遇雨",
        "preface": "",
        "paragraphs": [
            "一雨摧时节，微凉暑气通。",
            "天青云澹薄，山迥日空蒙。",
            "听讼多余暇，韦编足细穷。",
            "却慙为宦拙，闲处得秋风。"
        ],
        "notes": "",
        "id": "34fc7a5f6eec98774721ad0008a7cbd2"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "暮春",
        "preface": "",
        "paragraphs": [
            "已过清明谷雨天，燕忙鶑嬾蝶蜂翾。",
            "风和日暖才三月，花落春归又一年。",
            "得意自应谈事业，有怀谁肯卧林泉。",
            "荷鉏带月行歌处，付与孤踪百世传。"
        ],
        "notes": "",
        "id": "ec3fcc058462a96d81910b6bab864ab2"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "夜色",
        "preface": "",
        "paragraphs": [
            "夜色正幽悄，梦回常自悲。",
            "悠悠节物改，冉冉心事非。",
            "儿嬉意不足，搔首忽成丝。",
            "炎寒扇洪罏，橐籥日煎治。",
            "冥鸿戏云路，蜗蝇蚀昏卑。",
            "功名难力致，志勉与心期。",
            "旦昼多营营，至此盍停思。",
            "谁能澄夜气，一息存端倪。",
            "五更百虑起，嘹嘹听啼鸡。"
        ],
        "notes": "",
        "id": "f125c538389a8c6b6c3154bba6977e99"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "新作盆池戏书",
        "preface": "",
        "paragraphs": [
            "瓦盆片石垒青苍，兴入湖山寄小窗。",
            "细看纤鳞无限乐，不妨斗水学西江。"
        ],
        "notes": "",
        "id": "78ff4750bff40cbeb6addcb414088e1a"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "引镜",
        "preface": "",
        "paragraphs": [
            "引镜忽自照，山野良足嗤。",
            "定无貂蝉冠，罩此麋鹿姿。",
            "寒饥走世路，须发罥蚕丝。",
            "归来频自叹，久别舍前溪。",
            "输与傍邻子，钓舸弄涟漪。",
            "空怀万卷富，共叹三纲欹。",
            "秋原山杳杳，脱叶风披披。",
            "早路已相失，好取桑榆西。"
        ],
        "notes": "",
        "id": "068ba3e71a2f33a39d45cae4468dc644"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "听郑三弹双韵子歌",
        "preface": "",
        "paragraphs": [
            "寒窗积雪生虚明，玉壶风折层簷冰。",
            "朱霞秀色妙公子，理弦灯下声亭亭。",
            "游丝两两挂孤月，双声应手无留停。",
            "月寒照户砌虫泣，云冻出浦边鸿征。",
            "苍蝇扑纸窗欲透，蜾蠃穴桑儿未成。",
            "琵琶宽详双韵切，含凄尽向弦中说。",
            "酒酣疏绮杂娱嬉，谁道壮夫心更折。",
            "一从敌骑下河南，学得声容难辨别。",
            "鹧鸪金屋沸歌吹，鼠头宝陌行靴袜。",
            "帕腰慢舞作弯弧，捉耳釂觞真折馘。",
            "眼前犹听旧歌辞，凤韶岂独锵虞时。",
            "罢弹三喟寝不熟，风定寒江静夜悲。"
        ],
        "notes": "",
        "id": "479945df258a59796472448334f1b3d3"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "读道书作",
        "preface": "",
        "paragraphs": [
            "岩居秉贞操，所慕在玄虚。",
            "清夜眠斋宇，终身观道书。",
            "形忘气自充，性达理不余。",
            "于道虽未庶，已超名迹拘。",
            "至乐在襟怀，山水非所娱。",
            "寄语狂驰子，营营竟焉如。"
        ],
        "notes": "",
        "id": "48ecac38f6912ecc88ce45c7824bb128"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "金陵野外废寺",
        "preface": "",
        "paragraphs": [
            "寒花窈袅蔓颓墙，古寺苍苔昼掩房。",
            "犬吠屋头山杳杳，虫鸣阶隙草荒荒。",
            "池塘淡日蒹葭冷，篱落西风橘柚黄。",
            "六代江山金碧地，断碑留得管兴亡。"
        ],
        "notes": "",
        "id": "cfef1107a4368a822ab5d98a7847528f"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "题上蓝西堂秀老壁",
        "preface": "",
        "paragraphs": [
            "槎牙此老是枯松，衲破寒窗百病攻。",
            "赢得雪霜皮骨在，几看桃李谢春风。"
        ],
        "notes": "",
        "id": "db6c05032cf7fe719b1cdb4ebe8b4e82"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "读法华经示巽上人",
        "preface": "",
        "paragraphs": [
            "上上不须说，我法妙难思。",
            "汝师释迦文，深欲警群痴。",
            "有如优昙花，可玩不可持。",
            "瑶车驾大武，火宅鸣狐狸。",
            "中道息化城，宝坊须竟跻。",
            "将令脱尘网，诱设华多辞。",
            "吾事不须尔，父子相恬嬉。",
            "常行存日用，妙处参天倪。",
            "一性本昭彻，春台自熙熙。",
            "汝亦有父母，弃去他人依。",
            "免怀报何日，敬养终无时。",
            "先灵为馁鬼，由汝身披缁。",
            "如云识此心，有生皆秉彝。",
            "谓升兜率天，无路谁能知。",
            "试于清夜阑，回首诵吾诗。"
        ],
        "notes": "",
        "id": "f9823eeacd46dc54e833b14c08035681"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "义灵庙迎享送神曲  其一",
        "preface": "",
        "paragraphs": [
            "北固山兮朝晖，鼛鼓奏兮吹箎。",
            "盼夫君兮来止，纷老稚兮扶携。",
            "歛芳馨兮荐豆，君弗语笑兮我怀凄。",
            "聊相羊兮引釂，慰我愿兮无违。"
        ],
        "notes": "",
        "id": "cc3541a7c149c5f32eabcd9a78f68cec"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "义灵庙迎享送神曲  其二",
        "preface": "",
        "paragraphs": [
            "青溪煽兮氛妖，汹二浙兮波涛。",
            "花石粲兮江南驿骚，匪氓好乱兮生不聊。",
            "欻蛮方兮同啸，纷丑类兮江臯。",
            "愬精诚兮上天，哀万命兮孤墉。",
            "属櫜鞬兮奋厉，忽并殪兮两凶。",
            "嗟我父子兮耕农，何以报德兮维孝与忠，千龄万代兮子孙之从。"
        ],
        "notes": "",
        "id": "5be02bb87535b86e0925972dfd3d48c3"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "义灵庙迎享送神曲  其三",
        "preface": "",
        "paragraphs": [
            "巫觋醉兮君马嘶，风云驱兮吹灵旗。",
            "凌浩荡兮将何之，山靡迤兮白鹤飞。",
            "岁岁今兮望君归，君游勿远兮我民之依，山阿寂寞兮颓阳西。"
        ],
        "notes": "",
        "id": "60fe675fbe34fb965467f36edc21807c"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "访薛道士不值",
        "preface": "",
        "paragraphs": [
            "三茅俯千山，杖藜山气佳。",
            "来寻薛道士，空房锁烟霞。",
            "微霜染红叶，晞露浥黄花。",
            "舞逐西风去，湖水夕阳斜。"
        ],
        "notes": "",
        "id": "f5a668728032f6767a54002866089789"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "冬雨不止",
        "preface": "",
        "paragraphs": [
            "忽忽时节改，白日藏光辉。",
            "重阴润九野，小雨纷微微。",
            "苍山寒气深，高林霜叶晞。",
            "田家秋成意，落落乖所期。",
            "旷望独兴怀，戚戚愁寒饥。",
            "事至当复遣，且掩荒园扉。"
        ],
        "notes": "",
        "id": "263b79cbc3485c08a35e40eb82680f19"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "美人倚楼图",
        "preface": "",
        "paragraphs": [
            "簷头燕子说春寒，蝴蝶悠悠午梦残。",
            "睡起高楼多少恨，天涯小雨怯阑干。"
        ],
        "notes": "",
        "id": "784189b7139025a6b24eadae70cc157a"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "溪上",
        "preface": "",
        "paragraphs": [
            "烟开晓日照溪头，溪上人家岸下舟。",
            "啼鸟不知春已老，数声自喜碧岩幽。"
        ],
        "notes": "",
        "id": "78018734be65ce5125c7499100406baa"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "登巾山",
        "preface": "",
        "paragraphs": [
            "环走层冈马脱鞿，两峰平地玉颀颀。",
            "南临澥岛金鼇涌，东望丛祠白鹤飞。",
            "日出市声朝雾散，云沈海气暮潮归。",
            "居尘却立尘埃表，徙倚天风振客衣。"
        ],
        "notes": "",
        "id": "b1e04bcdec1eca9260d3294608eef426"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "杨忠襄墓",
        "preface": "",
        "paragraphs": [
            "山云起兮阴阴，木啸风兮萧森。",
            "骨荒榛兮颓隧，野鸟怨兮清音。",
            "噫丙午兮燕安，蔼荐绅兮多盘。",
            "系苞桑兮弗戒，渝旧好兮开边。",
            "衅生兮召戎，澒大地兮尘蒙。",
            "粲承干兮百载，莽夷门兮庙宫。",
            "我逾邠兮梁山，蛇洊食兮江干。",
            "拥貔貅兮首鼠，纷雅拜兮后先。",
            "独立兮慨陈，人自靖兮此身。",
            "宁为鬼兮赵氏，肯涅缁兮虏庭。",
            "肴醑饲兮苟哺，弗自知兮貌頳。",
            "握玉麟兮拜犬豕，曾莫嗅兮膻腥。",
            "岂曰余兮独死，汝尸坐兮偷生。",
            "振英声兮阶下，气烈动兮清宁。",
            "凛名义兮身世，九鼎重兮一羽轻。",
            "翳翳兮幽藏，颓阳照兮山荒。",
            "发毛爪齿兮一世同腐，庙貌圭衮兮千古之光。",
            "春秋兮代谢，勿替兮烝尝。"
        ],
        "notes": "",
        "id": "9cb7ad637f1947d4506e94b80ca15408"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "庆余思永冠  其一",
        "preface": "",
        "paragraphs": [
            "圣经陈冠义，万世示章程。",
            "是礼最为重，无丧始许行。",
            "三加仪特备，四行责非轻。",
            "此意知谁会，寥寥千古情。"
        ],
        "notes": "",
        "id": "ef7ceb1aae6db76940ddfd25945ca00e"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "庆余思永冠  其二",
        "preface": "",
        "paragraphs": [
            "今日□□仲，荣加首服新。",
            "从今弃幼志，当自勉成人。",
            "处事与接物，从兄以事亲。",
            "圣贤有谟训，盍亦谨书绅。"
        ],
        "notes": "",
        "id": "cbbc54d1bb766b3c9f42876a2922e6a7"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "庆余思永冠  其三",
        "preface": "",
        "paragraphs": [
            "礼仪今既备，告字亦攸宜。",
            "自昔学深造，莫非原自思。",
            "近而仁固在，□□□堪施。",
            "字子曰思永，钦哉保受之。"
        ],
        "notes": "",
        "id": "9c544dff2f65af7e2c2e0452d5ab8254"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "华阳洞辞  其一",
        "preface": "",
        "paragraphs": [
            "河汉澈，碧霄晴，九华仙子到凡尘。",
            "凉夜山头吹玉笛，纤云卷尽月分明。"
        ],
        "notes": "",
        "id": "ff9612d986e219b83b84aa84fd6fcaaa"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "华阳洞辞  其二",
        "preface": "",
        "paragraphs": [
            "香露湿，草晶荧，起看大地尽瑶璚。",
            "下界千门人寂寂，空山夜静海波声。"
        ],
        "notes": "",
        "id": "b6c9a0c02196a9fedbdeddaf0277968f"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "华阳洞辞  其三",
        "preface": "",
        "paragraphs": [
            "仙子去，眇云程，天风杳杳珮环清。",
            "回望九州烟雾白，千山月落影纵横。"
        ],
        "notes": "",
        "id": "c88ccd7ab4813244c5a41bfd6085dc90"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "秀州道中  其一",
        "preface": "",
        "paragraphs": [
            "一春烟雨歇空蒙，高下川原杳霭中。",
            "毕竟春光遮不得，满村花柳自青红。"
        ],
        "notes": "",
        "id": "9035ac3a59f92690c4a46f457c279f6c"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "秀州道中  其二",
        "preface": "",
        "paragraphs": [
            "漠漠秋原禾黍空，藤萝古木梵王宫。",
            "孤村野水斜阳外，无数归鸦落晚风。"
        ],
        "notes": "",
        "id": "9b164fff30d9c329a81bca2e2768ceaf"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "春风未肯催桃李，留得疏篱浅淡香。"
        ],
        "notes": "",
        "id": "b8c35309213a22734de70ab198062d0a"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "平生意思春风里，信手题诗不用工。"
        ],
        "notes": "",
        "id": "e658ebc44523aa53d5fdb45e63f7a03d"
    },
    {
        "author": "游九言",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "闲处谩忧当世事，静中方识古人心。"
        ],
        "notes": "",
        "id": "6df71ffbb43c7e8091366c062aacfba2"
    },
    {
        "author": "游九言",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "五十五年，满簪华发，俨然遂良。",
            "又何曾戚戚，荜门圭窦，何曾汲汲，玉带金章。",
            "困后高眠，饥来饱□，老矣狂夫老更狂。",
            "空回首，叹世间名利，傀儡开场。",
            "幸临晚节安康。",
            "又两日、三秋催萧霜。",
            "叹生朝亦是，贺宾踵至，龙锺矍铄，何足称觞。",
            "喜对诸贤，笑谈世事，相会亲朋醉玉觞。",
            "谁如我，素乐天知命，不事侯王。"
        ],
        "notes": "",
        "id": "73584772b30507effa2e2f8dfb8095b2"
    },
    {
        "author": "游九言",
        "dynasty": "宋",
        "type": "词",
        "rhythmic": "赤枣子",
        "title": "",
        "preface": "",
        "paragraphs": [
            "仙子去，眇云程。",
            "天香杳杳佩环清。",
            "回望九州烟雾日，千山月落影纵横。"
        ],
        "notes": "",
        "id": "b21ea1cf229a60f90d9f5a8953b0c2d2"
    },
    {
        "author": "游九言",
        "dynasty": "宋",
        "type": "词",
        "rhythmic": "赤枣子",
        "title": "",
        "preface": "",
        "paragraphs": [
            "香露湿，草晶荧。",
            "起看大地粲瑶琼。",
            "下界千门人寂寂，空山夜静海波声。"
        ],
        "notes": "",
        "id": "b6c9a0c02196a9fedbdeddaf0277968f"
    },
    {
        "author": "游九言",
        "dynasty": "宋",
        "type": "词",
        "rhythmic": "赤枣子",
        "title": "",
        "preface": "",
        "paragraphs": [
            "河汉澈，碧霄晴。",
            "九华仙子到凡尘。",
            "凉夜山头吹玉笛，纤云卷尽月分明。"
        ],
        "notes": "",
        "id": "ff9612d986e219b83b84aa84fd6fcaaa"
    }
]