[
    {
        "author": "杨天惠",
        "dynasty": "宋",
        "type": "诗",
        "rhythmic": "",
        "title": "次韵庞茶使郫县塔",
        "preface": "",
        "paragraphs": [
            "平生阅巨丽，兹塔咤何雄。",
            "因地如无地，平空不碍空。",
            "宁从佛土徙，几历劫灰穷。",
            "落趾鸡关北，明标玉垒东。",
            "经营本龙象，负挽僦烟虹。",
            "畚筑才驱石，觚棱欻倚风。",
            "妙高分绝域，峻极倒中嵩。",
            "已幻花台巧，并规鹫岭嵷。",
            "仰窗平月殿，横级俯蛟宫。",
            "未觉诸天隔，惟看一气融。",
            "恒沙寸眸摄，多寡片心通。",
            "澒洞遗凡界，虚疏彻外幪。",
            "身边揖先圣，眼外洗尘雺。",
            "井直参连壤，秦开汉拓功。",
            "真乘对时出，休运与天崇。",
            "缔构虽人力，扶持亦化工。",
            "长生老西崦，诸葛死南隆。",
            "但了薰香灺，姑储㲲布筒。",
            "狂歌留白日，醉舞属冥鸿。",
            "莫漫百年事，空成一秃翁。"
        ],
        "notes": "",
        "id": "acc9c5ab0562ad35cedaf316dd8a7aed"
    },
    {
        "author": "杨天惠",
        "dynasty": "宋",
        "type": "诗",
        "rhythmic": "",
        "title": "次韵吴帅题保福壁二首  其一",
        "preface": "",
        "paragraphs": [
            "浄瓶犹贮近颁冰，拄杖还扶旧醉藤。",
            "遮莫簪花倩天女，未妨燕坐折谈僧。"
        ],
        "notes": "",
        "id": "4266c2b4e5290fd4006ca71929596bac"
    },
    {
        "author": "杨天惠",
        "dynasty": "宋",
        "type": "诗",
        "rhythmic": "",
        "title": "次韵吴帅题保福壁二首  其二",
        "preface": "",
        "paragraphs": [
            "由来世谛即菩提，吾道元东祖自西。",
            "恰似苍圆好头相，可容破裂作阿梨。"
        ],
        "notes": "",
        "id": "2a2ee85342d8ab786d0cda0582b8665b"
    },
    {
        "author": "杨天惠",
        "dynasty": "宋",
        "type": "诗",
        "rhythmic": "",
        "title": "送孙正忠臣移成都小漕",
        "preface": "",
        "paragraphs": [
            "升平芝菌效神奇，况乃贤豪用世资。",
            "人物熙宁中兴日，风流荆国适同时。",
            "起家便作三公客，乘传何为九折驰。",
            "少府但分新赐节，石渠犹借旧官仪。",
            "素心久辨经纶计，妙意前知遇合期。",
            "聊与西南成胜事，暂将清献续良规。",
            "桥横万里重开府，水接双流共去思。",
            "怊怅参卿无限意，道旁索笔强题诗。"
        ],
        "notes": "",
        "id": "313d8d12f1c0caea8e6881d90654d867"
    },
    {
        "author": "杨天惠",
        "dynasty": "宋",
        "type": "诗",
        "rhythmic": "",
        "title": "多病简出偶成呈郫令张盘公大夫",
        "preface": "",
        "paragraphs": [
            "相从一笑忘蹉跎，三过秋风锦水波。",
            "游子依人仰眉睫，令兄爱客费弦歌。",
            "思归仙鹤方惊露，欲起病凫还避罗。",
            "共感乌纱能爱老，长长遮护两苍皤。"
        ],
        "notes": "",
        "id": "940c1fbc94aae439be42c6b404eaa45f"
    },
    {
        "author": "杨天惠",
        "dynasty": "宋",
        "type": "诗",
        "rhythmic": "",
        "title": "温江县二瑞颂",
        "preface": "",
        "paragraphs": [
            "于皇御极，百志惟叙。",
            "曰农而农，曰士而士。",
            "尔安迺宫，尔宁迺亩。",
            "恩诏数下，仁滂德膴。",
            "农饱以歌，士喜式舞。",
            "协气从之，祥嘏如雨。",
            "迺产嘉禾，以庆农扈。",
            "迺降甘露，以幸士子。",
            "其庆伊何，珠穗纷举。",
            "俾尔瓯窭，户有亿秭。",
            "其幸维何，云液𬪩湑。",
            "俾尔膏馥，濡及婴孺。",
            "维明明后，博临下土。",
            "相彼多禾，均此灵露。",
            "道拜稽首，诞告奔走。",
            "惠拜稽首，盱衡语语。",
            "敢献稗官，以赞蒙瞽。"
        ],
        "notes": "",
        "id": "5569eeb9edd97d50ec51779030912b23"
    },
    {
        "author": "杨天惠",
        "dynasty": "宋",
        "type": "诗",
        "rhythmic": "",
        "title": "次吕给事安昌岩避暑",
        "preface": "",
        "paragraphs": [
            "恳乞鱼书得梓潼，曾司紫诰駮斜封。",
            "江山似解邀康乐，傅瑞时来访彦龙。"
        ],
        "notes": "",
        "id": "f9ca4abb8b11bd74f86f599eeb48d5d3"
    },
    {
        "author": "杨天惠",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "清凉洞里无蚊蚋。"
        ],
        "notes": "",
        "id": "5fc0a6cec0cf82800f714c3ed8359575"
    },
    {
        "author": "杨天惠",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "鱼虾敢涴方池洁，蚊蚋谁禁胜地寒。"
        ],
        "notes": "",
        "id": "aa2c4ecfd42ae0c8b7b7e6d869ae4633"
    },
    {
        "author": "杨天惠",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "北郭云山接巴阆，东城雪水泻文龙。"
        ],
        "notes": "",
        "id": "4653ebe08860d059ca543db57adf2746"
    },
    {
        "author": "杨天惠",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "道闻资水灵山高，仙人羽客时相遭。"
        ],
        "notes": "",
        "id": "12200aed0ac134b49a52f9dc6bf1b159"
    }
]