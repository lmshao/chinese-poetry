[
    {
        "author": "颜奎",
        "dynasty": "宋",
        "type": "词",
        "rhythmic": "大",
        "title": "",
        "preface": "",
        "paragraphs": [
            "唱古荼䕷，新荷叶，谁向重帘深处。",
            "东风三十六，向园林都过，馀寒犹妒。",
            "公子狐裘，佳人翠袖，怎见此时情否。",
            "天上知音杳，怪参差律吕，世间多误。",
            "记画扇题诗，单衣试酒，梦归泥絮。",
            "嗟春如逆旅。",
            "送无路、远涉前无渡。",
            "回首住、凌波亭馆，待月楼台，满身花气凝香雾。",
            "度入南薰去。",
            "留燕伴、不教迟暮。",
            "但一点、芳心苦。",
            "生怕摇落，分付荷房收贮。",
            "晚妆又随过雨。"
        ],
        "notes": "",
        "id": "ee5d7605b42b79ae156abcbce4994686"
    },
    {
        "author": "颜奎",
        "dynasty": "宋",
        "type": "词",
        "rhythmic": "归平遥・归国遥",
        "title": "",
        "preface": "",
        "paragraphs": [
            "春□□拂拂。",
            "檐花双燕入。",
            "少年湖上风日。",
            "问天何处觅。",
            "湖山画屏晴碧。",
            "梦华知夙昔。",
            "东风忘了前迹。",
            "上青芜半壁。"
        ],
        "notes": "",
        "id": "dbb563b30d955dc4dee28e52f37e7310"
    },
    {
        "author": "颜奎",
        "dynasty": "宋",
        "type": "词",
        "rhythmic": "忆秦娥",
        "title": "",
        "preface": "",
        "paragraphs": [
            "水云幽。",
            "怕黄霜竹生新愁。",
            "生新愁。",
            "如今何处，倚月明楼。",
            "龙吟杳杳天悠悠。",
            "腾蛟起舞鸣箜篌。",
            "鸣箜篌。",
            "听吹短气，江上无秋。"
        ],
        "notes": "",
        "id": "2db37adc63036087426039b9e48bf66b"
    },
    {
        "author": "颜奎",
        "dynasty": "宋",
        "type": "词",
        "rhythmic": "摸鱼儿",
        "title": "",
        "preface": "",
        "paragraphs": [
            "对琴台、不堪尘涴，春风微露纤指。",
            "峥嵘鹤膝翘空势，取次著花安蕊。",
            "偏有意。",
            "把竹外一枝，飞洒轻烟里。",
            "月痕如洗。",
            "又底事丹青，何须水墨，虚白阚清泚。",
            "华堂暮，珍重休弹麈尾。",
            "静中留此佳致。",
            "桥西几度香浮处，回首都随流水。",
            "闲徙倚。",
            "叹汨没黄埃，变幻皆如此。",
            "蜚廉莫起。",
            "待别有神人，风斤一运，和影上窗纸。"
        ],
        "notes": "",
        "id": "20c08e684b420690bdf165314c8cddce"
    },
    {
        "author": "颜奎",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "梦泊游丝画影移。",
            "水沈香宛紫烟微。",
            "玉笙才过画楼西。",
            "天上人间花事苦，镜中翠压四山低。",
            "又成春过据莺啼。"
        ],
        "notes": "",
        "id": "8244f3db6b9818d8a57f8770f465535d"
    },
    {
        "author": "颜奎",
        "dynasty": "宋",
        "type": "词",
        "rhythmic": "清平乐",
        "title": "",
        "preface": "",
        "paragraphs": [
            "留君少住。",
            "且待晴时去。",
            "夜深水鹤云间语。",
            "明日棠梨花雨。",
            "尊前不尽馀情。",
            "都上鸣弦细声。",
            "二十四番风后，绿阴芳草长亭。"
        ],
        "notes": "",
        "id": "9c5a0d3d7dfa0bead2ccdf6fe8d51206"
    },
    {
        "author": "颜奎",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "燕姬越女初相见。",
            "鬓云翻覆随风转。",
            "日日转如云。",
            "朝朝白发新。",
            "江南古佳丽。",
            "只绾年时髻，信手绾将成。",
            "从来懒学人。"
        ],
        "notes": "",
        "id": "bcd25c4694965627bc33f1bd89ec6e17"
    },
    {
        "author": "颜奎",
        "dynasty": "宋",
        "type": "词",
        "rhythmic": "醉太平",
        "title": "",
        "preface": "",
        "paragraphs": [
            "茶边水经。",
            "琴边鹤经。",
            "小窗甲子初晴。",
            "报梅花小春。",
            "小冠晋人。",
            "小车洛人。",
            "醉扶儿子门生。",
            "指黄河解清。"
        ],
        "notes": "",
        "id": "45a1d392c91379a077634e64577e5c2c"
    }
]