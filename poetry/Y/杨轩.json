[
    {
        "author": "杨轩",
        "dynasty": "宋",
        "type": "诗",
        "rhythmic": "",
        "title": "牡丹",
        "preface": "",
        "paragraphs": [
            "杨妃歌舞态，西子巧谗魂。",
            "利剑砍不断，余妖钟此根。",
            "光华日已盛，栏槛岂长存。",
            "寄语寻芳者，须知松柏尊。"
        ],
        "notes": "",
        "id": "d3e0257862a5d3ba21a01645d8fbc6dd"
    },
    {
        "author": "杨轩",
        "dynasty": "宋",
        "type": "诗",
        "rhythmic": "",
        "title": "一日曲",
        "preface": "",
        "paragraphs": [
            "妾家邓侯国，肯愧邯郸姝。",
            "世本富缯绮，娇爱比明珠。",
            "十五学组𬘓，未尝开户枢。",
            "十六失所适，姓名倾里闾。",
            "十七善歌舞，使君邀宴娱。",
            "自兹著乐府，不得同罗敷。",
            "凉温忽荏苒，屡接朝大夫。",
            "相欢不及情，何异逢路衢。",
            "昨日一见郎，目色曾不渝。",
            "结爱从此笃，暂隔犹恐疏。",
            "如何遂从官，去涉千里途。",
            "郎跨青骢马，妾乘白雪驹。",
            "送郎郎未远，别妾妾仍孤。",
            "不如水中鳞，双双依绿蒲。",
            "不如云间鹄，两两下平湖。",
            "鱼鸟尚可托，妾今谁与俱。",
            "去去约春华，终朝怨日赊。",
            "一心思君子，便拟见梅花。",
            "梅花几时吐，频掐阑干数。",
            "东风若见郎，重为歌金缕。"
        ],
        "notes": "",
        "id": "4b1b6ff8b0007a35253e08c8d5397d6d"
    },
    {
        "author": "杨轩",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "解照日月不照处，独明天地未明时。"
        ],
        "notes": "",
        "id": "58518496eddda660eebb250757b63859"
    }
]