[
    {
        "author": "余复",
        "dynasty": "宋",
        "type": "诗",
        "rhythmic": "",
        "title": "瑞峰",
        "preface": "",
        "paragraphs": [
            "海上一峰高插天，山头眼力穷大千。",
            "飞来鸿鹄下霄汉，掩翼缩足今三年。"
        ],
        "notes": "",
        "id": "f62473072b00a449b3d78b2b568a6d02"
    },
    {
        "author": "余复",
        "dynasty": "宋",
        "type": "诗",
        "rhythmic": "",
        "title": "仙霞岭",
        "preface": "",
        "paragraphs": [
            "二十年前过此间，旅囊羞涩笔头悭。",
            "时来山色与人好，我亦诗肠似海宽。",
            "旧事消除身后梦，新声惭愧路旁官。",
            "乘车衣锦浑闲事，留此功名竹帛看。"
        ],
        "notes": "",
        "id": "41fdbaa832464d9f9b071d57f91938ee"
    },
    {
        "author": "余复",
        "dynasty": "宋",
        "type": "诗",
        "rhythmic": "",
        "title": "文笔峰",
        "preface": "",
        "paragraphs": [
            "一飞一飞知几时，斗酒落魄谁共知。",
            "胸中造物饱星斗，笔下文字盘蛟螭。"
        ],
        "notes": "",
        "id": "790549e472b2bdb4a16c45c69fe97975"
    },
    {
        "author": "余复",
        "dynasty": "宋",
        "type": "诗",
        "rhythmic": "",
        "title": "西陂",
        "preface": "",
        "paragraphs": [
            "涉海波涛险，登山足力疲。",
            "胡为赤鉴游，海角山之涯。",
            "崎岖乱石间，况复乘船危。",
            "兹游固有意，访古伤今时。",
            "荒陂存遗迹，缺处十丈余。",
            "父老向我言，先畴为农师。",
            "当时大父行，相与筑此堤。",
            "堤成百物丰，师承及见之。",
            "稻蟹不论钱，况敢论糠粃。",
            "一朝坏不修，惊心伤鼓鼙。",
            "田家岁作苦，土狭何由支。",
            "忆昔禾黍地，石水数斗泥。",
            "前功嗟已废，继者今其谁。",
            "曾闻部使者，询问及故基。",
            "水利固可究，具文怨徒欺。",
            "又闻劝农吏，楚楚多奇姿。",
            "朝游暮始还，山水穷清晖。",
            "有念不及此，但见冠盖飞。",
            "公家急相歛，星火惊文移。",
            "农无地可耕，岁入何从规。",
            "今幸长官贤，愿言拯我饥。",
            "作书白太守，经营得如兹。",
            "珍重父老言，岂为儿童戏。",
            "皇华如观风，此老诚可资。"
        ],
        "notes": "",
        "id": "67b7904445fb6315d84c99e7f73b867a"
    },
    {
        "author": "余复",
        "dynasty": "宋",
        "type": "诗",
        "rhythmic": "",
        "title": "霍童山",
        "preface": "",
        "paragraphs": [
            "霍童山峰凡六六，不知仙子在何山。",
            "秋风万里一黄鹤，返照半林双白鹇。",
            "长剑气横霄汉外，飞泉影落画图间。",
            "自怜懒作朝阳客，访道寻真日往返。"
        ],
        "notes": "",
        "id": "4ba28d0ee808f3b667ebbfae62b6178d"
    },
    {
        "author": "余复",
        "dynasty": "宋",
        "type": "诗",
        "rhythmic": "",
        "title": "金鳌桥",
        "preface": "",
        "paragraphs": [
            "吾闽三山妙天下，灵鳌背上罗高峰。",
            "山环水绕龙虎伏，人在缥渺烟霞中。"
        ],
        "notes": "",
        "id": "46b388dd7579337735d4f7bdc87b80c7"
    },
    {
        "author": "余复",
        "dynasty": "宋",
        "type": "诗",
        "rhythmic": "",
        "title": "报恩寺",
        "preface": "",
        "paragraphs": [
            "大山奔到海之滨，中有辉光佛刹新。",
            "前后二三皆梵侣，不知谁是报恩人。"
        ],
        "notes": "",
        "id": "8728cd810b43fd939c7400ac1bfe69a6"
    },
    {
        "author": "余复",
        "dynasty": "宋",
        "type": "诗",
        "rhythmic": "",
        "title": "和御赐登第",
        "preface": "",
        "paragraphs": [
            "风虎云龙岂偶然，信知盛世士多贤。",
            "虞庠教育蒙深泽，汉殿咨询愧首延。",
            "释褐遽沾琼宴宠，锡诗齐听玉音宣。",
            "爱君忧国平生志，敢负周王宴乐篇。"
        ],
        "notes": "",
        "id": "da8606c8a9fa297c7dbe84e98ad0d9ec"
    }
]