[
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "游海云山",
        "preface": "",
        "paragraphs": [
            "渺渺天宇初，便复有此山。",
            "清晨及兹游，遐想百代前。",
            "来者几何人，当时各为欢。",
            "淑质扬妙舞，哀丝递清弹。",
            "乐事坐如昨，芳岁已屡殚。",
            "向来所游人，落叶不复还。",
            "迥然散远目，感之为长叹。",
            "竹林遥旧所，鹊巢岂昔眠。",
            "念谁常久存，而不任所缘。",
            "破涕聊一怡，山川却萋妍。",
            "未知后世事，谁复当来旋。"
        ],
        "notes": "",
        "id": "ccd23f0e0b1e070cf3f4f9c86e2749c6"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "过府学遂谒文翁堂",
        "preface": "",
        "paragraphs": [
            "绿荻负幽隐，髙槐泛轻凉。",
            "各夸一时好，披风互低昂。",
            "讵知五月中，微阴忽催黄。",
            "我行鲁侯宫，独谒文翁堂。",
            "若人骨已朽，道在斯不忘。",
            "遂令蜀文章，照耀日月旁。",
            "世事俱腐臭，斯文真久长。",
            "靡颓能几时，萧条翳墟荒。",
            "富贵岂不好，千载同一塲。",
            "三叹过泮宫，抚已涕自滂。"
        ],
        "notes": "",
        "id": "e8507a086919a2a8d48e2c617c7400aa"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "清晓坐四天王院",
        "preface": "",
        "paragraphs": [
            "杳杳天宇凉，月坠星亦稀。",
            "朝晖下檐隙，远色开林扉。",
            "寂坐无物役，隐几或在斯。",
            "旷焉耳目清，拟觉形神归。",
            "溷世迹若近，抱冲心独微。",
            "故殿经几年，何人所摹规。",
            "当时亦姱嫮，作者良已罢。",
            "快意取一好，于身亮何私。",
            "不知壮观地，徒使来者悲。",
            "坐顷又成昔，安知今是非。"
        ],
        "notes": "",
        "id": "abee7c0ef0d07c19900ab5a6ef827c80"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "登正法宫塔",
        "preface": "",
        "paragraphs": [
            "疏雨洗空阔，髙标插青冥。",
            "携笻一来登，长啸谢所撄。",
            "清香翔远江，丹气舒翠岷。",
            "雪岭浮夏白，澥云亦远青。",
            "孤花袅危芳，初篁罗新荣。",
            "手容五十里，飒沓为我陈。",
            "陵坻漭变迁，物状几屈信。",
            "念往思自远，感来意弥臻。",
            "伤哉千里心，嗟尔百代人。",
            "胡为轸其德，戚戚劳所营。",
            "吾请以此辞，归来岩下耕。"
        ],
        "notes": "",
        "id": "2600737438a509eb4f58c0c5776e6374"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "游西台院暑雪轩观石镜",
        "preface": "",
        "paragraphs": [
            "城中苦伊欎，兹轩独髙𬸣。",
            "连甍动参差，错畦横阡眠。",
            "雪峤正孤峙，若与我周旋。",
            "远翠浮荡瀁，轻鸥下聮轩。",
            "密竹罥幽迳，新蒲澹清涟。",
            "初游惬余怀，既久幽念攅。",
            "慨彼泉下人，灼灼夸令颜。",
            "忽然坠榛莽，窈窕不可援。",
            "一镜空复情，况乃块石顽。",
            "哀哉彼愚子，婉娈情所牵。",
            "差胜茂陵公，更訹方士言。"
        ],
        "notes": "",
        "id": "c4be42278b87135463a394f106e470b2"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "游严真观支机石而壁有记古鼎丹茅事",
        "preface": "",
        "paragraphs": [
            "古木共幽意，长廊亦晏如。",
            "于焉咏逍遥，且复散衣裾。",
            "尘虑飒已空，道心颇闳舒。",
            "不知度世人，去此岁几徂。",
            "云何有丹砂，尚尔留庭隅。",
            "支机亦悠哉，谁复订有无。",
            "我知此公意，慨彼元鼎初。",
            "继之五凤问，斯民毙刀锯。",
            "聊欲谢世网，欻以道自娱。",
            "抱独理自会，旷怀遗所拘。",
            "初匪逃世人，而世自我疏。",
            "含默念斯人，起我忧患余。"
        ],
        "notes": "",
        "id": "9f38dede931cdfc0cd77a515ba1134ee"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "谒诸葛庙",
        "preface": "",
        "paragraphs": [
            "孤云何其髙，明月不可系。",
            "灼灼抱此心，与世自泾渭。",
            "适来从所欢，感乱亦歔欷。",
            "咨惟今之人，窃国未云耻。",
            "匕首入吴市，秋风动燕水。",
            "区区袁与曹，等是刺客耳。",
            "而我于其间，秉义不敢坠。",
            "哀音回冲飇，清义动幽邃。",
            "天心固难亮，吾独信所履。",
            "溶溶日间云，漠漠苔点砌。",
            "饥鼯坠苍瓦，澹薄公所憩。",
            "静然相英姿，孤怀亦差慰。"
        ],
        "notes": "",
        "id": "93c461881f5bc55d45d38a53bb37813b"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "谒江渎庙",
        "preface": "",
        "paragraphs": [
            "坤轴东南倾，大江日夜注。",
            "前驱下荆巫，余涛略吴楚。",
            "任势不期劳，得意缘所遇。",
            "水也初无营，神哉亮谁主。",
            "芳兰沉清华，碧藻舒翠缕。",
            "晨鹄戏野岸，春凫集深渚。",
            "均是得所安，而神岂私汝。",
            "古来几精魂，舍此迷所处。",
            "淫游不知还，沙村失烟树。",
            "而我后千载，悠然在江浒。",
            "抱啬贵无竞，矜名忌多取。",
            "冥冥罨岸风，淫淫打船雨。",
            "舞雪窥洪涛，开苹渡前浦。",
            "再拜谢神贶，聊复随所住。"
        ],
        "notes": "",
        "id": "758b9b2350ab986ea3f37ec33d73bc24"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "子云墨池",
        "preface": "",
        "paragraphs": [
            "读书岂不好，忧愤还自兹。",
            "书中见古人，隐闵恻余思。",
            "遇险理有激，寻分意多随。",
            "娟娟感姱容，戚戚念幽栖。",
            "曾是无间然，孰焉惬所宜。",
            "览之不自聊，怅然起遥悲。",
            "不如拨置之，浊酒聊一持。",
            "先生颇多事，斯心昧前知。",
            "亦复坐奇字，惨然亡所归。"
        ],
        "notes": "",
        "id": "478603623bb263b97ac936c6a1581ee8"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "晚泛浣花遂宿草堂",
        "preface": "",
        "paragraphs": [
            "扣桡泛澄虚，濯流睇幽芳。",
            "晚霙衬奇树，夕霏媚疏篁。",
            "归鸟亦暂闲，夜魄动初凉。",
            "忽焉众星微，天髙月舒光。",
            "昔也杜陵子，澹然此茅堂。",
            "客至酒自斟，句得意已忘。",
            "云何常念饥，零落在道旁。",
            "古来技入神，一饭岂所望。",
            "吾辈天所穷，慨歌泪沾裳。"
        ],
        "notes": "",
        "id": "09cd6328800da506f7e6f97735a5cac8"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "游琴台",
        "preface": "",
        "paragraphs": [
            "臯朔语类俳，上颇倡优之。",
            "严吾数预事，惨凛失所栖。",
            "慨彼猜忌姿，公卿命如丝。",
            "夫子迺谒闲，翩翩富丰仪。",
            "眷言彼姝子，深情结幽期。",
            "浩露泛酒瓮，轻云思琴徽。",
            "抚弦视八荒，颇觉秦岫低。",
            "纷纷汉诸子，悟解良独迟。",
            "一朝不自保，颈血沾裳衣。",
            "公岂不炯戒，虑祸盖已微。",
            "污已迥前识，达生迈天倪。",
            "阔哉昭旷情，岂屑后代嗤。"
        ],
        "notes": "",
        "id": "861f5624b6170a47e3f945da0d4d14dd"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "草堂诗  其一",
        "preface": "",
        "paragraphs": [
            "灿灿诗翁锦里西，只缘诗好遂穷栖。",
            "竹铺冷色云连寺，柳漾晴丝鸟过溪。",
            "凝怨不禁关树暗，驻情应恨蜀山低。",
            "离人苦怕春归尽，可忍红英半著泥。"
        ],
        "notes": "",
        "id": "6a8358474f1e116b396633bcaef4d6da"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "草堂诗  其二",
        "preface": "",
        "paragraphs": [
            "闲把烟光次第陈，岷峨风物见精神。",
            "翻成锦绣千般様，供与江山几处春。",
            "深屋长河元老大，蛾眉曼睩却逡巡。",
            "从公乞取无边手，免作诗中半个人。"
        ],
        "notes": "",
        "id": "5c81ad474d6c93b2baa313277a623a52"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "草堂诗  其三",
        "preface": "",
        "paragraphs": [
            "从教日日敞窗扉，嫌怕风光入眼迟。",
            "剩买芒鞋供看竹，趁乘春雨去裁桤。",
            "苦无宾客僧来后，薄有生涯鹤下时。",
            "闻道邻翁酒初熟，新𥬠一酌莫相遗。"
        ],
        "notes": "",
        "id": "7138195f0d60934381148a8af73aa7ee"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "草堂诗  其四",
        "preface": "",
        "paragraphs": [
            "远屿曲洲纵复横，沙边繁鸟弄箫笙。",
            "一轩檐冷松阴合，十里林香药草生。",
            "路转断楂逢石坐，风移深竹见僧行。",
            "晚来冲抱更清旷，时有幽人带月耕。"
        ],
        "notes": "",
        "id": "9be0efcef22f7d759e39a094b550fa03"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "草堂诗  其五",
        "preface": "",
        "paragraphs": [
            "乱后飘零歇此身，风光无赖更清新。",
            "客怀易感酒添病，诗思苦悭花减春。",
            "南枝北枝莺舌巧，前村后村雨脚匀。",
            "暂借溪边老为客，花心柳眼莫撩人。"
        ],
        "notes": "",
        "id": "f2defdd8b8f732a206cb1964b35b6236"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "草堂诗  其六",
        "preface": "",
        "paragraphs": [
            "翠木摇艳溪之湾，游子失气生愁酸。",
            "夸力搏虎筋骨绝，双流迸𪩘道路难。",
            "布衾多年窘夜雨，土锉无火啼夜餐。",
            "一生忠义老寂寞，旋烧竹叶供春寒。"
        ],
        "notes": "",
        "id": "c84824d01fd0dd8561d1122965580d5e"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "草堂诗  其七",
        "preface": "",
        "paragraphs": [
            "诗人以来谁者工，建安元嘉无此翁。",
            "维摩壁畔不到处，伽梨角边无限风。",
            "孟郊空螯但彭越，何晏片甲非虬龙。",
            "先生住处在何许，我亦不知西北东。"
        ],
        "notes": "",
        "id": "d8319fadd9271fb0a76624a037924337"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "草堂诗  其八",
        "preface": "",
        "paragraphs": [
            "朝元阁边瑶草芳，惟君之故遥相望。",
            "人归后雁关塞阻，思入南凫离梦长。",
            "悬知同心两相忆，剩欲共看千里光。",
            "金舆玉辇不复见，肠断华清云树苍。"
        ],
        "notes": "",
        "id": "e4161aac4538e3bcad65c4116e2353ad"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "草堂诗  其九",
        "preface": "",
        "paragraphs": [
            "竹外清疏侵碧溪，谿边竹澹烟雨霏。",
            "闲看雪岭题诗罢，醉散西郊信马归。",
            "霄汉直愁双阙迥，梦魂长著五陵飞。",
            "故园秀木又春色，只恐归去池台非。"
        ],
        "notes": "",
        "id": "ca8e0f5381a3f16de7c5e80e2b9a40b1"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "草堂诗  其一〇",
        "preface": "",
        "paragraphs": [
            "锦宫城西春草芳，杜陵客子忧思长。",
            "浴晴晚树淡浮绿，卧水幽花深度香。",
            "交情悯悯言燕阻，旧国迤迤云山苍。",
            "白苹洲渚落日晚，明边正衔归鴈行。"
        ],
        "notes": "",
        "id": "04413ca2cb42b1748bbb5ff00df70d11"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "草堂诗  其一一",
        "preface": "",
        "paragraphs": [
            "浣花四月天气和，彩舟翠旗乐莫过。",
            "离人千里起遥怨，缓棹一曲浮灵波。",
            "惠风昙昙泛蘅杜，流云演演逾关河。",
            "终然有怀春复夏，归去灞浐眠汀莎。"
        ],
        "notes": "",
        "id": "59085c01c98f914f5e9a062dcb345cac"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "草堂诗  其一二",
        "preface": "",
        "paragraphs": [
            "支策翳然林水间，萧疏神韵淡风烟。",
            "沧浪亭畔各分手，杜宇声中恰一年。",
            "自昔风人裁一骨，于今扪膝亦么弦。",
            "试看堂上百千海，余子浮沤却未全。"
        ],
        "notes": "",
        "id": "4aabdcaa53fb6f17b3a2f8d45f356d92"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "题周昉美人拜月图",
        "preface": "",
        "paragraphs": [
            "东风原自无消息，独卷珠帘望春色。",
            "风惊红叶堕珊珊，梦断行云泣残月。",
            "挹挹柔情不自持，此心端被月先知。",
            "窥窗入户如相伴，应是娇娥惯别离。"
        ],
        "notes": "",
        "id": "2e46653c94392ba4aa36d1b3f0cac3b0"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "散花楼",
        "preface": "",
        "paragraphs": [
            "濯锦江边莎草浓，散花楼畔夭芙蓉。",
            "蜀山叠叠修门远，谁把丹心问李鄘。"
        ],
        "notes": "",
        "id": "9561e146ab0bd1fc644d1221efc83f26"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "玉局洞石恪画仙人四壁",
        "preface": "",
        "paragraphs": [
            "真人何年下紫清，目睛飘堕如流星。",
            "至今玉洞通窈冥，萧然紫室之威灵。",
            "杖履而来六月望，赤旱裂石风凄冷。",
            "屹然四壁呀欲动，神怪夭矫目丧睛。",
            "道与之貌非丹青，驭风而行谁使令。",
            "云飞电掣集帝所，超然得意皆天人。",
            "异哉石子伟丈夫，胸中磊磊怪所储。",
            "玄圃之山帝所居，子游其间堕双凫。",
            "不然安知天上有此乐，秃笔一扫凌方壶。",
            "细看毛骨分锱铢，伟形杰状人人殊。",
            "古来列真谁所摹，前称关同后张图。",
            "近之豪者郭忠恕，落笔拂戾如奔诸。",
            "两公轶荡不拘束，笔力磊砢相劘扶。",
            "我来凭栏聊一呼，随翁联轩上清都。"
        ],
        "notes": "",
        "id": "e9146759562a7e3c99148c28c5e0f4c0"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "上席帅",
        "preface": "",
        "paragraphs": [
            "先公御吏如御兵，迎刃而解如庖丁。",
            "掀髯一笑黠吏走，蜀中草木知威名。",
            "伯兄渠渠天下士，嵩高少室之英灵。",
            "妙龄提书噭阊阖，谹议可以谐韶韺。",
            "昨年两作益州牧，西南恶少不敢行。",
            "后来继者有季弟，潭潭大度涵沧溟。",
            "指麾万事不作意，决眦雨电风烟云。",
            "南望峨眉西玉垒，逸气夜与银河倾。",
            "幅巾筇杖过何许，闲邀仲元访君平。",
            "小蓬董宝夜吹笙，往往笑倒长庚星。",
            "拔剑起舞者谁子，杜陵老翁醉不醒。",
            "生平入眼无俗物，胡为见我眼自青。",
            "武侯庙前有古柏，风吟雨啸蛟龙声。",
            "我来正欲刳尔腹，琢作巨屋丹其楹。",
            "琢作巨屋丹其楹，绘此落落三名卿。",
            "尚使千载知仪刑，喻子作诗如鼎铭。"
        ],
        "notes": "",
        "id": "94c0285b899ba476ec6f72fa2309f594"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "锦江思",
        "preface": "",
        "paragraphs": [
            "独咏沧浪古岸边，牵风柳带绿凝烟。",
            "得鱼且斫金丝鲙，醉折桃花倚钓船。"
        ],
        "notes": "",
        "id": "e578c7354b6eca4a83af74ee1c85874c"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "隐德诗",
        "preface": "",
        "paragraphs": [
            "太虚八境初无二，中有道人常洞视。",
            "借问道人何等公，从志其名聂其氏。",
            "华亭春酣战桃李，香气入帘人破睡。",
            "凌波微步度劳尘，栀子同心传密意。",
            "道人不动如澄水，看破新装小年纪。",
            "回身向郎郎忍弃，愁眺月华空掩涕。",
            "含羞转态春百媚，而我定心初不起。",
            "世人悠悠初未知，故有冥籍还见记。",
            "仪州判官临颍生，良原甲夜黄衣吏。",
            "手提淡墨但仓黄，门列阴兵更奇佹。",
            "昧爽堂皇势呀豁，玉带神君气高厉。",
            "靖国再拜呼使前，案头吏抱百叶纸。",
            "数行具书一善事，聂君夜却淫奔李。",
            "由来胸中无浊见，前尘百暗心常止。",
            "一室超然方隐几，入眼狂花乱飘坠。",
            "定情岂复顾条脱，合欢未许同阳燧。",
            "坐令密行动幽祇，棘使华年增一纪。",
            "出门仍问紫衣翁，阴诛与世无差异。",
            "百叶部中分次第，忠孝弃捐神所劓。",
            "杀生之报定何如，朝生暮死蜉蝣尔。",
            "踏翠裁红可怜妓，濯足琼浆被鞭箠。",
            "房公湖边秋色里，阿孙图南前拜跪。",
            "扣头授我如上事，愿谒英篇书所以。",
            "我闻南曹北曹尺有咫，天知地知元密迩。",
            "岂惟妙药彻五藏，况复宝鉴悬千里。",
            "幽中谅有鬼能言，密处须防墙有耳。",
            "诸生举止虽细微，动念观心实幽邃。",
            "端知天上戊申录，记尽人间不平地。",
            "东邻西舍总不知，却有鬼神知子细。",
            "障碍为壁通为空，只有此心难掩蔽。",
            "云何是中有明暗，至行通神裁一理。",
            "道人两眼无赤眚，揩定人间几真伪。",
            "赵骅已矣马元死，郡有隐德如君子。",
            "嗟我诸生苦流转，奔色奔声复奔味。",
            "其间贪魃尤阴诡，收索携提入馋喙。",
            "都儿阿对共揶揄，笑杀官人常梦秽。",
            "虽云幽暗巧规避，僮仆羞之那不愧。",
            "哀哉诡谲王冀公，未省胡颜向祁睿。",
            "我爱昔人尤简贵，寡欲清真有高气。",
            "旷然澹处但真独，胸中岂复留尘累。",
            "生死幽明了不期，是心默与神明契。",
            "王忱绣被下庭堂，李约宝珠存含禭。",
            "九原可作吾与归，敛膝容之想幽致。"
        ],
        "notes": "",
        "id": "1ad16212d925582aa29740804fd8dd1a"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "八阵图",
        "preface": "",
        "paragraphs": [
            "鱼复江边春事起，万点红旗飏清泚。",
            "主人元是刘梦得，载酒娱宾水光里。",
            "酒阑放脚步涉碛，细石作行相靡迤。",
            "卧龙起佐赤龙子，天地风云入鞭箠。",
            "蛇盘虎翼飞鸟翔，四正四奇公所垒。",
            "当时二十四万师，开门阖门随臂指。",
            "几回吓杀生仲达，往往宵遁常骑豕。",
            "海中仙人丈二履，相与往来迂玉趾。",
            "笑云此公大肚皮，龙拏虎掷堆胸胃。",
            "江头风波几劘荡，断岸奔峰俱披靡。",
            "阳侯鏖战三峡怒，祇此细石吹不起。",
            "晋大司马宣武公，常山之蛇中首尾。",
            "幙中矹矹何物客，未有一客能解此。",
            "千年独有老奇癫，见之敛袂三叹喟。",
            "颇知此法自玄女，细与诸公剖根柢。",
            "君不见风后英谋尽奇诡，龛定蚩尤等蜉蚁。",
            "汉大将军亲阅试，四夷闻风皆褫气。",
            "马隆三千相角掎，西羌茸茸落牙嘴。",
            "而公于此出新意，盖世功名无第二。",
            "不知何处著双手，建立乃与天地比。",
            "河图洛书亦如此，堂堂孔明今未死。",
            "我门生人如死人，老了不作一件事。",
            "却被狝猴坐御床，孰眎天王出居汜。",
            "既不能跖穿膝暴秦王庭，放声七日哭不已。",
            "又不能断脰决腹死社稷，满地淋漓流脑髓。",
            "羡它安晋温太真，壮它霸越会稽蠡。",
            "八年嫪恋饱妻子，洒涕东风肉生髀。",
            "斑斑犹在杲卿髪，离离未落张巡齿。",
            "爱惜微躯欲安用，有臣如此难准拟。",
            "虽然爱国心尚在，左角右角颇谙委。",
            "二广二矩及甄，春秋所书晋所纪。",
            "况廼东厢与洞当，复有青龙洎旬始。",
            "淫淫陈法有如许，智者舍是愚者蔽。",
            "此图昔人之刍狗，参以古法行以已。",
            "偏为前距狄笑之，制胜于兹亮其岂。",
            "尔朱十万破百万，第顾方略何如耳。",
            "嗟我去国岁月老，渺渺赤心驰玉扆。",
            "可怜阿伾财女子，而我未刷邦家耻。",
            "属者买舟泸川县，扣船欲泛吴江水。",
            "赤甲山前春雪深，白帝城下扁舟舣。",
            "胡为于此久留滞，细雨打篷愁不睡。",
            "剽闻逆雏犯淮泗，陛下自将诛陈豨。",
            "六师如龙贼如鼠，杀回屋瓦皆蜚坠。",
            "距黍直射六百步，虏尸蔽江一千里。",
            "哀哉狝猴太痴绝，垂死尚持虞帝匕。",
            "那知光武定中兴，要把中原通爬洗。",
            "君不见陛下神武如太宗，万全制陈将平戎。",
            "倚闻献馘平江宫，坐使四海开春容。",
            "六𬴂还自江之东，光复旧京如转蓬。",
            "蜀花千枝万枝红，辄莫取次随东风。",
            "奇癫眼脑醉冬烘，东向舞蹈寿廼翁。",
            "醉醒聊作竹枝曲，乞与欸乃歌巴童。"
        ],
        "notes": "",
        "id": "0130ec251db47ed679a2166854885355"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "仙鹤楼二首  其一",
        "preface": "",
        "paragraphs": [
            "果为山中州，丛攒少平地。",
            "斗下金泉峰，十里扫空翠。"
        ],
        "notes": "",
        "id": "c9c0923118d7083ba168f3f9ff825485"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "仙鹤楼二首  其二",
        "preface": "",
        "paragraphs": [
            "岧岧金泉峰，望望朝复夕。",
            "凄冷雨中树，旷朗云外石。"
        ],
        "notes": "",
        "id": "b52b3748c6a0c73f113236953446d9b5"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "云台望鹤亭",
        "preface": "",
        "paragraphs": [
            "江山有英气，草木多秀拔。",
            "仙圣之所庐，著眼尽现杰。"
        ],
        "notes": "",
        "id": "0e932935eaebf891281c366e9c1c75f2"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "宿锦屏山暮景",
        "preface": "",
        "paragraphs": [
            "暝色轻烟罩郡城，渔舟灯火倒观星。",
            "寒山远水江村暮，自在粧成水墨屏。"
        ],
        "notes": "",
        "id": "56d7a97d3c8fde5d70ec612177ae0d29"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "下岩寺二首  其一",
        "preface": "",
        "paragraphs": [
            "径向山腰转，门从水面开。",
            "片云岩下宿，一钵朔方来。",
            "落日鸟冲树，轻云花覆苔。",
            "惟应荔枝熟，时蹑白云回。"
        ],
        "notes": "",
        "id": "14145498d2414266e34f4a7728890beb"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "下岩寺二首  其二",
        "preface": "",
        "paragraphs": [
            "路暗松杉密，天空雾雨开。",
            "山容依槛转，鸟影渡江来。",
            "汲水僧归寺，啣花鹿印苔。",
            "年年蚕麦熟，贫道啜斋回。"
        ],
        "notes": "",
        "id": "110de13c1d253b592d977439cf22701d"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "扪膝来为普慈守，先生悬车在林薮。"
        ],
        "notes": "",
        "id": "fc2bf8d240a7572118f7b5e6b5ec6b9a"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "闲寻物理幽。"
        ],
        "notes": "",
        "id": "03ec0706a143b9916bbb954dcae36325"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "寒林春自芳。"
        ],
        "notes": "",
        "id": "35ccd5a14513fab39e07caac84335545"
    },
    {
        "author": "喻汝砺",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "借问几时辞碧落。"
        ],
        "notes": "",
        "id": "a76d8f9370ea860720bd0f97c148d7ec"
    }
]