[
    {
        "author": "叶隆礼",
        "dynasty": "宋",
        "type": "诗",
        "rhythmic": "",
        "title": "烟雨楼",
        "preface": "",
        "paragraphs": [
            "傍家亭馆占湖东，寂寞为邻祗陆公。",
            "竹树一堤如有碍，乾坤万象自无穷。",
            "棹歌远入秋波绿，塔影中分晚照红。",
            "尊酒待游烟雨景，画图著我笠蓑翁。"
        ],
        "notes": "",
        "id": "37958f3e6ae479b0956769116535bd95"
    },
    {
        "author": "叶隆礼",
        "dynasty": "宋",
        "type": "词",
        "rhythmic": "兰陵王",
        "title": "",
        "preface": "",
        "paragraphs": [
            "大堤直。",
            "袅袅游云蘸碧。",
            "兰舟上，曾记那回，拂粉涂黄弄春色。",
            "施颦托倾国。",
            "金缕尊前劝客。",
            "阳台路，烟树万重，空有相思寄鱼尺。",
            "飘零叹萍迹。",
            "自懒展罗衾，羞对瑶席。",
            "折钗分镜盟难食。",
            "看桃叶迎笑，柳枝垂结。",
            "萋萋芳草暗水驿。",
            "肠断画阑北。",
            "寒恻。",
            "泪痕积。",
            "想柱雁尘侵，笼羽声寂。",
            "天涯流水情何极。",
            "悲沈约宽带，马融怨笛。",
            "那堪灯幌，听夜雨，镇暗滴。"
        ],
        "notes": "",
        "id": "cdfff5e7e3d9f67fa00c8ddfc6331b85"
    }
]