[
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "送李潜归绵州觐省",
        "preface": "",
        "paragraphs": [
            "朱楼对翠微，红斾出重扉。",
            "此地千人望，寥天一鹤归。",
            "雪封山崦白，鸟拂栈梁飞。",
            "谁比趋庭恋，骊珠耀彩衣。"
        ],
        "notes": "",
        "id": "e4c11f96fc8048bd730551d3f0ad488f"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "塞外寄张侍御",
        "preface": "",
        "paragraphs": [
            "千里入黄云，羁愁日日新。",
            "疎钟关路晓，远雨塞山春。",
            "南眺有归鴈，北来无故人。",
            "却思陪宴处，回望与天隣。"
        ],
        "notes": "",
        "id": "924a4a4ae24d3dd3e067b384e47ddf92"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "晓发",
        "preface": "",
        "paragraphs": [
            "旅行宜早发，况复是南归。",
            "月影缘山尽，钟声隔浦微。",
            "残星萤共失，落叶鸟和飞。",
            "去去渡南浦，村中人出稀。"
        ],
        "notes": "",
        "id": "ac72514a209890abd3d1d7a49af97054"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "题终南山隐者居",
        "preface": "",
        "paragraphs": [
            "开门绝壑旁，蹑藓过花梁。",
            "路入峰峦影，风来芝术香。",
            "夜吟明雪牖，春梦闭云房。",
            "尽室更何有，一琴兼一觞。"
        ],
        "notes": "",
        "id": "fb60023523e55b7404c16205ce745cfb"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "嘉川驿楼晚望",
        "preface": "",
        "paragraphs": [
            "楼压寒江上，开帘对翠微。",
            "斜阳诸岭暮，古渡一僧归。",
            "窗逈云冲起，汀遥鸟背飞。",
            "谁言坐多倦，目极自忘机。"
        ],
        "notes": "",
        "id": "1926cf5d036d4408b42c4fd6f6b853c9"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "送人归吴",
        "preface": "",
        "paragraphs": [
            "东吴与上国，万里路迢迢。",
            "为别晨昏久，全轻水陆遥。",
            "湘阴岛上寺，楚色月中潮。",
            "到此一长望，知君积恨销。"
        ],
        "notes": "",
        "id": "a2734eb6514f949c02d5f5387601a99d"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "送石贯归湖州",
        "preface": "",
        "paragraphs": [
            "同志幸同年，高堂君独还。",
            "齐荣恩未报，共隐事应闲。",
            "访寺临湖岸，开楼见海山。",
            "洛中推二陆，莫久恋乡关。"
        ],
        "notes": "",
        "id": "0dfe8164d9c2396c698a4d33056f19b5"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "送刘耕归舒州",
        "preface": "",
        "paragraphs": [
            "四座莫纷纷，须臾岐路分。",
            "自从同得意，谁不惜离群。",
            "旧国连青海，归程在白云。",
            "弃𦈡当日路，应竞看终军。"
        ],
        "notes": "",
        "id": "18559b11eb8e85b281255fd8a4cdadb2"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "寄赠许璋少府",
        "preface": "",
        "paragraphs": [
            "若说君高道，何人更得如。",
            "公庭唯树石，生计是琴书。",
            "诗句峭无敌，文才清有余。",
            "不知尺水内，争滞北溟鱼。"
        ],
        "notes": "",
        "id": "17e0e783d99ca88695e003990e6269a4"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "寄雍陶先辈",
        "preface": "",
        "paragraphs": [
            "知音杳何处，书札寄无由。",
            "独宿月中寺，相思天畔楼。",
            "露凝衰草白，萤度远烟秋。",
            "怅望难归枕，吟劳生夜愁。"
        ],
        "notes": "",
        "id": "d2a2e3026c727f0cd18dfa36fe4513ca"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "寄友人",
        "preface": "",
        "paragraphs": [
            "西风又开菊，久客意如何。",
            "旧国天涯远，清砧月夜多。",
            "明时难际会，急景易蹉跎。",
            "抱玉终须献，谁言恋薜萝。"
        ],
        "notes": "",
        "id": "dc0db2ca3bad9c6a09015b5b7db5b77d"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "感怀陈情",
        "preface": "",
        "paragraphs": [
            "恩重空感激，何门誓杀身。",
            "谬曾分玉石，竟自困风尘。",
            "阴谷非因暖，幽丛岂望春。",
            "升沈在言下，应念异他人。"
        ],
        "notes": "",
        "id": "3032a0abb62ac49a8958bc3ce7c4035e"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "送程秀才下第归蜀",
        "preface": "",
        "paragraphs": [
            "莺迁与鶂退，十载泣岐分。",
            "蜀道重来老，巴猨此去闻。",
            "晓程侵岭雪，远栈入谿云。",
            "莫滞趋庭恋，荣亲祗待君。"
        ],
        "notes": "",
        "id": "0f60ddb3668950dfb53c434c8517765f"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "旱鱼词上苗相公",
        "preface": "",
        "paragraphs": [
            "似龙鳞已足，唯是欠登门。",
            "日里腮犹湿，泥中目未昏。",
            "乞锄防蚁穴，望水泻金盆。",
            "他日能为雨，公田报此恩。"
        ],
        "notes": "",
        "id": "9e14ea695023c5e7cc52597b9acc631b"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "野寺寓居即事二首 一",
        "preface": "",
        "paragraphs": [
            "南山色当户，初日半簷时。",
            "鹤去卧看远，僧来嫌起迟。",
            "窗明云影断，庭晓树阴移。",
            "何处题新句，连谿密叶垂。"
        ],
        "notes": "",
        "id": "04190cba4222cb69d3e86681fcba947b"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "野寺寓居即事二首 二",
        "preface": "",
        "paragraphs": [
            "古寺更何有，当庭唯折幢。",
            "伴僧青藓榻，对雨白云窗。",
            "暝色生前岭，离魂隔远江。",
            "沙洲半藜草，飞鹭白双双。"
        ],
        "notes": "",
        "id": "027265d533ff27d9a3985382a5a5d452"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "襄州献卢尚书",
        "preface": "",
        "paragraphs": [
            "立事成功尽远图，一方独与万方殊。",
            "藩臣皆竞师兵畧，相国今多揖庙谟。",
            "礼乐政行凋弊俗，歌谣声彻帝王都。",
            "即随凤诏归何处，祗是操持造化𬬻。"
        ],
        "notes": "",
        "id": "bafc0797ecef1b4d487234a5c324ea0f"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "将归蜀留献恩地仆射二首 一",
        "preface": "",
        "paragraphs": [
            "自持衡镜采幽沈，此事常闻旷古今。",
            "危叶只将终委地，焦桐谁料却为琴。",
            "蒿莱讵报生成德，犬马空怀感恋心。",
            "明日还家盈眼血，定应回首即沾襟。"
        ],
        "notes": "",
        "id": "1fbb69b6a617fa1206774a0956d4b211"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "将归蜀留献恩地仆射二首 二",
        "preface": "",
        "paragraphs": [
            "江上长思狎钓翁，此心难与昨心同。",
            "自承丘壑新恩重，已分烟霞旧隐空。",
            "龙变偶因资巨浪，鸟飞谁肯借高风。",
            "应怜死节无门効，永叹潜怀似转蓬。"
        ],
        "notes": "",
        "id": "e3ac8b3a26e38f9178e138ecaf8d5bf1"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "随州献李侍御二首 一",
        "preface": "",
        "paragraphs": [
            "彩笔曾专造化权，道尊翻向宦途闲。",
            "端居有地唯栽药，静坐无时不忆山。",
            "德望旧悬霄汉外，政声新溢路歧间。",
            "众知圣主搜贤相，朝夕欲徴黄霸还。"
        ],
        "notes": "",
        "id": "7fac157ac0dfd982ae4cb79b85e5ef93"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "随州献李侍御二首 二",
        "preface": "",
        "paragraphs": [
            "再刖未甘何处说，但垂双泪出咸秦。",
            "风尘匹马来千里，蓬梗全家望一身。",
            "旧隐每怀空竟夕，愁眉不展几经春。",
            "今朝傥降非常顾，倒屐宁惟有古人。"
        ],
        "notes": "",
        "id": "04b567b8df2821e407008fb8b3b2e8d8"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "虢州献杨抑卿二首 一",
        "preface": "",
        "paragraphs": [
            "盖世英华更有谁，赋成传写遍坤维。",
            "名科累中求贤日，苦节高标守郡时。",
            "楼上呌云秋鼓角，林间宿鹤夜旌旗。",
            "征归诏下应非久，德望人情在凤池。"
        ],
        "notes": "",
        "id": "af2530664ccf4a214b4d558cee5b5884"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "虢州献杨抑卿二首 二",
        "preface": "",
        "paragraphs": [
            "碧山曾共惜分阴，暗学相如赋上林。",
            "到此敢逾千里恨，归家且遂十年心。",
            "疎愚祗怯膺门险，浅薄争窥孔室深。"
        ],
        "notes": "",
        "id": "3f7327e0d59435e799c44dc2f24ce14f"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "赠边将",
        "preface": "",
        "paragraphs": [
            "三边近日往来通，尽是将军镇抚功。",
            "兵统万人为上将，威加千里慑西戎。",
            "清笳遶塞吹寒月，红斾当山肃晓风。",
            "却恨北荒沾雨露，无因扫尽虏庭空。"
        ],
        "notes": "",
        "id": "f2b18223ead103d0738755f49ce5f389"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "送费[炼]师供奉赴上都",
        "preface": "",
        "paragraphs": [
            "缩地周游不计程，古今应只有先生。",
            "已同化鹤临华表，又见骖龙向玉清。",
            "萝磴静攀云共过，雪坛当醮月孤明。",
            "无因相逐朝天帝，空羡烟霞得送迎。"
        ],
        "notes": "",
        "id": "7e5d3e4d070ea67b64735b8d023fb10a"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "和徐先辈秋日游泾州南亭呈三二同年",
        "preface": "",
        "paragraphs": [
            "多此欢情泛鹢舟，桂枝同折塞同游。",
            "声喧岛上巢松鹤，影落杯中过水鸥。",
            "送日暮钟交戍岭，呌云寒角动城楼。",
            "酒酣笑语秋风里，谁道槐花更起愁。"
        ],
        "notes": "",
        "id": "c109a8413d01da032b102d441b1c9371"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "送黄颇归袁",
        "preface": "",
        "paragraphs": [
            "莫倦连期在醉乡，孔门多恋惜分行。",
            "文章声价从来重，霄汉途程此去长。",
            "何处听猨临万壑，几宿因月滞三湘。",
            "𬬻峰若上应相忆，不得同过惠远房。"
        ],
        "notes": "",
        "id": "835b630458040b5df20e40363eab3ad4"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "和陕州参军李通微首夏书怀呈同寮张裳段群二先辈",
        "preface": "",
        "paragraphs": [
            "公门何事更相牵，邵伯优贤任养闲。",
            "满院落花从覆地，半簷初日未开关。",
            "寻仙郑谷烟霞里，避暑柯亭树石间。",
            "独为高怀谁和继，掾曹同处桂同攀。"
        ],
        "notes": "",
        "id": "c09ae20651afd840c634a2eb87a91406"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "玉真观寻赵尊师不遇",
        "preface": "",
        "paragraphs": [
            "羽客朝元昼掩扉，林中一径雪中微。",
            "松阴遶院鹤相对，山色满楼人未归。",
            "尽日独思风驭返，寥天几望野云飞。",
            "凭高目断无消息，自醉自吟愁落晖。"
        ],
        "notes": "",
        "id": "17b3e1ced098d4ae4375dc3605d487f0"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "及第后上主司王起",
        "preface": "",
        "paragraphs": [
            "三年竭力向春闱，塞断浮华众路岐。",
            "盛选栋梁非昔日，平均雨露及明时。",
            "登龙旧美无邪径，折桂新荣尽直枝。",
            "莫道只陪金马贵，相期更在凤皇池。"
        ],
        "notes": "",
        "id": "d8672568943dc034af2882dc6fcd1caf"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "送贺知章入道",
        "preface": "",
        "paragraphs": [
            "若非尧运及垂衣，肯许巢由脱俗机。",
            "太液始同黄鹤下，仙乡已驾白云归。",
            "还披旧褐辞金殿，却捧玄珠向翠微。",
            "羁束慙无仙药分，随车空有梦魂飞。"
        ],
        "notes": "",
        "id": "8c9ec967b3d0109c0fbc782b2285a1ba"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "送友人出塞",
        "preface": "",
        "paragraphs": [
            "帝城春色著寒梅，去恨离怀醉不开。",
            "作别欲将何计免，此行应又隔年回。",
            "入河残日雕西尽，卷雪惊蓬马上来。",
            "有思莫忘清塞学，众传君负佐王才。"
        ],
        "notes": "",
        "id": "55274ecf9cd8b62dcb5d0bf219d70328"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "送僧归新罗",
        "preface": "",
        "paragraphs": [
            "淼淼万余里，扁舟发落晖。",
            "沧溟何岁别，白首此时归。",
            "寒暑途中变，人烟岭外稀。",
            "惊天巨鳌鬬，蔽日大鹏飞。",
            "雪入行砂屦，云生坐石衣。",
            "汉风深习得，休恨本心违。"
        ],
        "notes": "",
        "id": "bf6dd2a3d800c4f7d16e523d958171a1"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "奉和秘监从翁夏日陕州河亭晚望",
        "preface": "",
        "paragraphs": [
            "洪河何处望，一境在孤烟。",
            "极野如蓝日，长波似镜年。",
            "卷帘花影里，倚槛鹤巢边。",
            "霞焰侵旌斾，滩声杂管弦。",
            "钟微来叠岫，帆远落遥天。",
            "过客多相指，应疑会水仙。"
        ],
        "notes": "",
        "id": "5392efc7a209fa791550563e6ba54afd"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "风不鸣条",
        "preface": "",
        "paragraphs": [
            "吾君理化清，上瑞报时平。",
            "晓吹何曾歇，柔条自不鸣。",
            "花香知暗度，柳动觉潜生。",
            "只见低垂影，那闻击触声。",
            "大王初溥畅，少女正轻盈。",
            "幸遇无私力，幽芳愿发荣。"
        ],
        "notes": "",
        "id": "bd864391fe4cc0aeef0fa4e2a68c16c7"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "书情献知己",
        "preface": "",
        "paragraphs": [
            "日日恨何穷，巴云旧隐空。",
            "一为栖寓客，二见北归鸿。",
            "有道期攀桂，无门息转蓬。",
            "赁居将罄比，乞食与僧同。",
            "花月登临处，江山怅望中。",
            "众皆轻病骥，谁肯救焦桐。",
            "坐惜春还至，愁吟夜每终。",
            "谷寒思变律，叶晚怯回风。",
            "谒蔡慙王粲，怜衡冀孔融。"
        ],
        "notes": "",
        "id": "3ffaff495390431510e30bc9d09a4e0d"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "和工部杨尚书重送绝句",
        "preface": "",
        "paragraphs": [
            "桂枝攀得献庭闱，何似空怀楚橘归。",
            "好控扶摇早回首，人人思看大鹏飞。"
        ],
        "notes": "",
        "id": "61b8d7f5891678f936e67ac1ce99340e"
    },
    {
        "author": "姚鹄",
        "dynasty": "唐",
        "type": "诗",
        "rhythmic": "",
        "title": "行桐柏山",
        "preface": "",
        "paragraphs": [
            "际海礼冰碧，穿云来玉清。",
            "千山盘鸟道，十里入猿声。",
            "草木飘香异，云霞引步轻。",
            "谁言鼇顶上，此处是蓬瀛。",
            "（《古今图书集成·山川典》一二六《桐拍山部》）。"
        ],
        "notes": "",
        "id": "edc7e777b225b1523da1d2b79d645271"
    }
]