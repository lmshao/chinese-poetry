[
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "虏中作三首  其一",
        "preface": "",
        "paragraphs": [
            "满腹诗书漫古今，频年流落易伤心。",
            "南冠终日囚车府，北雁何时到上林。",
            "开口摧颓空抱璞，胁肩奔走尚腰金。",
            "莫邪利剑今安在，不斩奸邪恨最深。"
        ],
        "notes": "",
        "id": "1018d621061df6c56beff7d4e3d0aa47"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "虏中作三首  其二",
        "preface": "",
        "paragraphs": [
            "遥夜沈沈满幕霜，有时归梦到家乡。",
            "传闻已筑西河馆，自许能肥北海羊。",
            "回首两朝俱草莽，驰心万里绝农桑。",
            "人生一死浑闲事，裂眦穿胸不汝忘。"
        ],
        "notes": "",
        "id": "1a616ab856c7027b8b69020e2a9c06d5"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "虏中作三首  其三",
        "preface": "",
        "paragraphs": [
            "不堪垂老尚蹉跎，有口无辞可奈何。",
            "强食小儿犹解事，学妆娇女最怜他。",
            "故衾愧见沾秋雨，短褐宁忘拆海波。",
            "倚仗循环如可待，未愁来日苦无多。"
        ],
        "notes": "",
        "id": "77f076d4fe1e72aa53282589291fdc37"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "郑下赵光道与余有十五年家世之旧守官代郡之崞县闻余以使事羁留平城与诸公相从皆一时英彦遂以应举自免去驾短辕下泽车驱一僮二驴扶病以来相聚凡旬日而归昔白乐天与元微之偶相遇于夷陵峡口既而作诗叙别虽憔悴哀伤感念存没至叹泣不能自已而终篇之意盖亦自开慰况吾辈今日可无片言以识一时之事邪因各题数句而余为之叙夜将半各有酒所语不复锻炼要之皆肺腑中流出也",
        "preface": "",
        "paragraphs": [
            "穷愁诗满箧，孤愤气填胸。",
            "脱身枳棘下，顾我雪窖中。",
            "竟日朋盍簪，论文一樽同。",
            "飜然南飞燕，却背北归鸿。",
            "人生悲与乐，倚伏如张弓。",
            "莫言竟愦愦，作书怨天公。"
        ],
        "notes": "",
        "id": "100c5ef7390b0216b63ace1d366c4c01"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "古剑行",
        "preface": "",
        "paragraphs": [
            "公家祖皇提三尺，素灵中断开王迹。",
            "自从武库冲屋飞，化作文星照东壁。",
            "夫君安得此龙泉，秋水湛湛浮青天。",
            "夔魖奔喘禺强护，中夜跃出光蜿蜒。",
            "拄颐櫑具男儿饰，弹铗长歌气填臆。",
            "嶙峋折槛霁天威，将军拜伏奸臣泣。",
            "龙泉尔莫矜雄铓，不见鸟尽良弓藏。",
            "会当铸汝为农器，一剑不如书数行。"
        ],
        "notes": "",
        "id": "9f4701ec0acf092eb81dafe12e0a6f0e"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "白菊",
        "preface": "",
        "paragraphs": [
            "西风萧飒百草黄，南斋白菊占秋芳。",
            "主人好事不专飨，撷送客馆分幽香。",
            "幽香清艳两难得，冰雪肌肤龙麝裛。",
            "悄然坐我蘂珠宫，玉斧瑶姬皆旧识。",
            "仙家蓻菊名日精，我今号尔为月英。",
            "月中风露秋夕好，感此仙种来曾城。",
            "凭君传与金天令，月与霜姿驻清景。",
            "重阳好伴白衣来，五柳先生忆三迳。"
        ],
        "notes": "",
        "id": "9d7d4a2a3b94ac0ae7ec4f28480cb6cf"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "还舍作",
        "preface": "",
        "paragraphs": [
            "燕山归来头已白，自笑客中仍作客。",
            "此生悲欢不可料，况复吾年过半百。",
            "故人惊我酒尚狂，为洗缾罍贮春色。",
            "酒阑人散月盈庭，静听清渠流㶁㶁。"
        ],
        "notes": "",
        "id": "ca9965f15b2b93c33a4ae48ce10a67ea"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "庭下养三鸳鸯忽去不反戏为作诗",
        "preface": "",
        "paragraphs": [
            "先生久忘机，为尔虞矰缴。",
            "一朝长羽翮，万里翔寥廓。",
            "谁信恶沟鸱，忽作华表鹤。",
            "岂无三玉环，遗音嗣黄雀。"
        ],
        "notes": "",
        "id": "e23dc39577f396926b660889c9404e49"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "予写金刚经与王正道正道与朱少章复以诗来辄次二公韵  其一",
        "preface": "",
        "paragraphs": [
            "平生幸识系珠衣，穷走他乡未得归。",
            "有客为传祗树法，此心便息汉阴机。",
            "百千三昩一门入，四十九年诸事非。",
            "寄与香山老居士，要凭二义发余辉。"
        ],
        "notes": "",
        "id": "f39f2cd73edfa55343e5fa15ed7d6827"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "予写金刚经与王正道正道与朱少章复以诗来辄次二公韵  其二",
        "preface": "",
        "paragraphs": [
            "前世曾为粥饭僧，此生随处且腾腾。",
            "经中因认人我相，教外都忘大小乘。",
            "写去欲云居士颂，信来如续祖师灯。",
            "他年辱赠茅庵句，谁谓因缘昔未曾。"
        ],
        "notes": "",
        "id": "6c947123962b87b97a6d008c7c39d9dc"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "郊居",
        "preface": "",
        "paragraphs": [
            "芒屦松冠野外装，茶铛药灶静中忙。",
            "含风荇逐波纹展，著雨花连土气香。",
            "停策仰簷朝觅句，披襟穿树晚追凉。",
            "蓬蒿似欲荒三迳，疏懒谁知意更长。"
        ],
        "notes": "",
        "id": "6eea295c3d9efa6c1008877e6b7bd0a1"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "歳寒堂",
        "preface": "",
        "paragraphs": [
            "洞户延清吹，庭除贮绿阴。",
            "不随风月媚，肯受雪霜侵。",
            "润入珠泉爽，声传玉帐深。",
            "主人留胜赏，同此岁寒心。"
        ],
        "notes": "",
        "id": "ece0f334c7694654ec6327ab613a6768"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "重阳旅中偶记二十年前二诗因而有作",
        "preface": "",
        "paragraphs": [
            "旧日重阳厌旅装，而今身世更悲凉。",
            "愁添白髪先春雪，泪著黄花助晚霜。",
            "客馆病余红日短，家山信断碧云长。",
            "故人不恨村醪薄，乘兴能来共一觞。"
        ],
        "notes": "",
        "id": "68071ae935c3bc6df2862dc98471c4ff"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "春日",
        "preface": "",
        "paragraphs": [
            "北洹春事休嗟晚，三月尚寒花信风。",
            "遥忆东吴此时节，满江鸭绿弄残红。"
        ],
        "notes": "",
        "id": "2228c8a71711d9fe1cfc72d637149bfd"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "己丑重阳在剑门梁山铺",
        "preface": "",
        "paragraphs": [
            "两年重九皆羁旅，万水千山厌远游。",
            "白酒黄花聊度日，青萍绿绮共忘忧。",
            "却怜风雨梁山路，不似莼鲈楚泽秋。",
            "何必东臯是三迳，此身天地一虚舟。"
        ],
        "notes": "",
        "id": "36430f9ace8abb34b4e567bc2309bb0d"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "生日和甫同诸公载酒袖诗为礼感佩之余以诗为谢",
        "preface": "",
        "paragraphs": [
            "词人诗句压离骚，按膝长吟意自豪。",
            "袖里虹蜺冲霁色，笔端风雨驾云涛。",
            "将衰难称千年祝，增重虚蒙只字褒。",
            "太史已应飞急奏，文星偏傍使星高。"
        ],
        "notes": "",
        "id": "f7821343d181c3aee10e9ad99858f12e"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "和题稽古轩",
        "preface": "",
        "paragraphs": [
            "堆架缣缃粲蔀居，眼前长物埽无余。",
            "避嚣肯要邻人卜，论友先寻上世书。",
            "汲古不须忧绠短，随波聊复任舟虚。",
            "勿欺文室才容膝，六合神游有日车。"
        ],
        "notes": "",
        "id": "d29458a559e31f0c0d04bd21e43ba675"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "己酉歳书怀",
        "preface": "",
        "paragraphs": [
            "去国匆匆遂隔年，公私无益两茫然。",
            "当时议论不能固，今日穷愁何足怜。",
            "生死已从前世定，是非留与后人传。",
            "孤臣不为沈湘恨，怅望三韩别有天。"
        ],
        "notes": "",
        "id": "bfa2d3fe26ce7573e350f1d924960efd"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "泾王许以酒饷龙溪老人几月不至以诗促之",
        "preface": "",
        "paragraphs": [
            "先生寂莫草玄文，正要侯芭作富邻。",
            "客至但须樽有酒，日高不怕甑生尘。",
            "急催岭外传梅使，来饷篱边采菊人。",
            "已埽明窗供点笔，为君拟赋洞庭春。"
        ],
        "notes": "",
        "id": "305d39c5b17f9f3d488e1986134563f2"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "从人借琴",
        "preface": "",
        "paragraphs": [
            "峄阳惯听凤雏鸣，泻出泠然万籁声。",
            "已厌笙簧非雅曲，幸从炊爨脱余生。",
            "昭文不鼓缘何意，靖节无弦且寄情。",
            "乞与南冠囚絷客，为君一奏变春荣。"
        ],
        "notes": "",
        "id": "707d7dcd33e40b2cc8c078d14d8617cb"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "过居庸关",
        "preface": "",
        "paragraphs": [
            "奔峭从天拆，悬流赴壑清。",
            "路回穿石细，崖裂与藤争。",
            "花已从南发，人今又北行。",
            "节旄都落尽，奔走愧平生。"
        ],
        "notes": "",
        "id": "b8c704988fef9472e27ca531131a8fea"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "晚宿耀武关",
        "preface": "",
        "paragraphs": [
            "山与烟云暝，溪兼冰雪流。",
            "寒枝啼秸鞠，炀室聚咿嚘。",
            "此日征行困，何时丧乱休。",
            "尚矜争席好，无复旧鸣驺。"
        ],
        "notes": "",
        "id": "aecd6a5f88cfedceb36659e0cb2f1958"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "安定道中",
        "preface": "",
        "paragraphs": [
            "落日尘埃壮，阴风天地昏。",
            "牛羊争隘道，鸟雀聚空村。",
            "跛曳伤行役，光华误主恩。",
            "未甘迟莫景，伏枥意犹存。"
        ],
        "notes": "",
        "id": "4e42ba28a9d997b85454fdf3ade14519"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "上乌林天使三首  其一",
        "preface": "",
        "paragraphs": [
            "平生随牒浪推移，只为生民不为私。",
            "万里翠舆犹远播，一身幽圄敢终辞。",
            "鲁人除馆西河外，汉使驱羊北海湄。",
            "不是故人高议切，肯来军府问钟仪。"
        ],
        "notes": "",
        "id": "36efdc7083e1de1c839f980e338b9485"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "上乌林天使三首  其二",
        "preface": "",
        "paragraphs": [
            "拭玉辕门吐寸诚，敢将缓颊沮天兵。",
            "雷霆傥肯矜雕弊，草芥何须计死生。",
            "定鼎未应周命改，登坛合许赵人平。",
            "知君妙有经邦策，存取威怀万世名。"
        ],
        "notes": "",
        "id": "088b69a4d6424a87e8640f09d80e2cc6"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "上乌林天使三首  其三",
        "preface": "",
        "paragraphs": [
            "当时初结两朝欢，曾见军前捧血槃。",
            "本为万年依荫厚，那知一日遽盟寒。",
            "羊牵已作俘囚献，鱼漏终期网罟寛。",
            "幸有故人知底蕴，下臣获考敢谋安。"
        ],
        "notes": "",
        "id": "f128714bd67f4db37de7396cfcf5299c"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "姑苏滕惇礼榜所居阁曰斋心成都宇文某作诗以广其意",
        "preface": "",
        "paragraphs": [
            "不是凭虚避世喧，此中于物本无缘。",
            "静看畏影徒劳尔，题作斋心亦且然。",
            "意识已随言语断，生涯聊任岁时迁。",
            "老夫亦涉天游趣，三复南华第四篇。"
        ],
        "notes": "",
        "id": "eee4d0b293c15b5c9773826b5634618b"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "和高子文秋兴二首  其一",
        "preface": "",
        "paragraphs": [
            "沙碧平犹涨，霜红粉已多。",
            "驹年惊过隙，凫影倦随波。",
            "散步双扶老，栖身一养和。",
            "羞看使者节，甘荷牧人蓑。"
        ],
        "notes": "",
        "id": "2614dd041335f58a59d4e03e1673cdbb"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "和高子文秋兴二首  其二",
        "preface": "",
        "paragraphs": [
            "摇落山城莫，栖迟客馆幽。",
            "葵衰前日雨，菊老异乡秋。",
            "自信浮沈数，仍怀顾望愁。",
            "蜀江归棹在，浩荡逐春鸥。"
        ],
        "notes": "",
        "id": "7dd7fcc39ae43917935d7e4a9f080f55"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "又和九日",
        "preface": "",
        "paragraphs": [
            "老畏年光短，愁随秋色来。",
            "一持旌节出，五见菊花开。",
            "强忍玄猿泪，聊浮绿蚁杯。",
            "不堪南向望，故国又丛台。"
        ],
        "notes": "",
        "id": "0a3de4584c79dac1c57285df3a3bab5f"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "中秋觅酒",
        "preface": "",
        "paragraphs": [
            "今夜家家月，临筵照绮楼。",
            "那知孤馆客，独抱故乡愁。",
            "感激时难遇，讴吟意未休。",
            "应分千斛酒，来洗百年忧。"
        ],
        "notes": "",
        "id": "785fba1b586e16c72132fd0df35cc260"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "四序回文十二首 春 其一",
        "preface": "",
        "paragraphs": [
            "短草铺茸绿，残红照雪稀。",
            "暖轻还锦褥，寒峭怯罗衣。"
        ],
        "notes": "",
        "id": "4b76c47566f4a15a04f2604f21f9f321"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "四序回文十二首 春 其二",
        "preface": "",
        "paragraphs": [
            "翠涟冰绽日，香径晚多花。",
            "细笋抽蒲密，长条舞柳斜。"
        ],
        "notes": "",
        "id": "e84597616d8a00f96b9585e32665a8d1"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "四序回文十二首 春 其三",
        "preface": "",
        "paragraphs": [
            "折花幽槛小，倾酒绿杯深。",
            "蝶舞轻风晓，莺啼老树阴。"
        ],
        "notes": "",
        "id": "b18c51ecdbc2299e8380a8f27e3782d7"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "四序回文十二首 夏 其一",
        "preface": "",
        "paragraphs": [
            "翠密围窗竹，青圆贴水荷。",
            "睡多嫌昼永，醒少得风和。"
        ],
        "notes": "",
        "id": "ddf3b7324864749ac1995b3487b86c59"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "四序回文十二首 夏 其二",
        "preface": "",
        "paragraphs": [
            "草径迷深绿，莲池浴腻红。",
            "早蝉鸣树曲，鲜鲤跃潭东。"
        ],
        "notes": "",
        "id": "a0aa7481e6459b0a1cde630e8f8f6b12"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "四序回文十二首 夏 其三",
        "preface": "",
        "paragraphs": [
            "暴雨随云骤，惊雷隐地平。",
            "好风摇箑透，轻汗挹冰清。"
        ],
        "notes": "",
        "id": "bee1517d23c8ae210332f74cb30849f9"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "四序回文十二首 秋 其一",
        "preface": "",
        "paragraphs": [
            "晚日欣帘卷，凉风觉袂摇。",
            "远吟高兴遣，长醉宿愁销。"
        ],
        "notes": "",
        "id": "032bbaf8a73955d607aab9dc1efaa5cd"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "四序回文十二首 秋 其二",
        "preface": "",
        "paragraphs": [
            "短苇低残雨，虚舟带晚潮。",
            "断鸿归暗浦，疏叶堕寒梢。"
        ],
        "notes": "",
        "id": "950e737d6bfe8c580c35b0800a2fa0ef"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "四序回文十二首 秋 其三",
        "preface": "",
        "paragraphs": [
            "戚戚蛬吟苦，茫茫水驿孤。",
            "日衔山色莫，霜带菊丛枯。"
        ],
        "notes": "",
        "id": "3c86ce1d52728f2981e1197d092304aa"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "四序回文十二首 冬 其一",
        "preface": "",
        "paragraphs": [
            "鹘健呼风急，乌啼促景残。",
            "窟深宜兔蛰，蒲折荫鱼寒。"
        ],
        "notes": "",
        "id": "f2ebcc9012755b6e1d6ff41c6513138d"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "四序回文十二首 冬 其二",
        "preface": "",
        "paragraphs": [
            "裂瓦寒霜重，铺窗月影清。",
            "灭灯惊好梦，孤枕念深情。"
        ],
        "notes": "",
        "id": "3cfb75b00ee913bb831b6f5f452bc2d4"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "四序回文十二首 冬 其三",
        "preface": "",
        "paragraphs": [
            "秀柏留阴绿，芳梅蘸影斜。",
            "溜簷冰结玉，装树雪飞花。"
        ],
        "notes": "",
        "id": "edff3bdd0630845c95cfcade5f9bbd9c"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "灯碑五首  其一",
        "preface": "",
        "paragraphs": [
            "清阴霭霭匝城𬮱，万井熙熙桃杏春。",
            "紫陌传呼旌斾出，重臣新佩玉麒麟。"
        ],
        "notes": "",
        "id": "b0015476a20d1c47480b6abec3f4a51c"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "灯碑五首  其二",
        "preface": "",
        "paragraphs": [
            "钿轴天章拜异恩，驿骖花骑暎朝暾。",
            "手持禁钥千门肃，官压东宫二品尊。"
        ],
        "notes": "",
        "id": "6e7817a406661127deea52aece3ded02"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "灯碑五首  其三",
        "preface": "",
        "paragraphs": [
            "垒原清照白登山，弥陇连天麦浪寒。",
            "剑戟渐销农器出，人家只识劝农官。"
        ],
        "notes": "",
        "id": "4b081258550a7ecbd6e3af5a3cc4424e"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "灯碑五首  其四",
        "preface": "",
        "paragraphs": [
            "九夏南风入舜琴，恩风泽雨浃飞沈。",
            "陪京最是仪形地，先识君王解愠心。"
        ],
        "notes": "",
        "id": "a7f60be71cfba798a017d34c84edbe43"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "灯碑五首  其五",
        "preface": "",
        "paragraphs": [
            "枹鼓无声讼狱空，懽谣击壤万家同。",
            "时人共解班春意，兵寝刑清第一功。"
        ],
        "notes": "",
        "id": "6de8f89121569d29052e74e4a772845a"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "馆中书事",
        "preface": "",
        "paragraphs": [
            "雨来蒸欝似江乡，雨过西风特地凉。",
            "尚有庭花共客恨，可无尊酒慰幽芳。"
        ],
        "notes": "",
        "id": "aad1830bc3941fc3a452ece58a3c11b4"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "时习斋",
        "preface": "",
        "paragraphs": [
            "未厌平生习气浓，更将余事训儿童。",
            "鲁论二万三千字，悟入从初一句中。"
        ],
        "notes": "",
        "id": "81d35ba86958a9e8f2bd262d5297c556"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "醉经斋",
        "preface": "",
        "paragraphs": [
            "傍人但笑腹便便，枕藉诗书正昼眠。",
            "不识先生真悟处，未离文字已逃禅。"
        ],
        "notes": "",
        "id": "1d7a34d9735ed3e1911e301bd12ad2b5"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "醉墨斋",
        "preface": "",
        "paragraphs": [
            "旋汲清泉起縠纹，定知娄永是前身。",
            "个中自可逃真性，不用淋漓污葛巾。"
        ],
        "notes": "",
        "id": "02aa72d3c7a90de157ed91342a23a647"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "乌夜啼",
        "preface": "",
        "paragraphs": [
            "汝琴莫作归凤鸣，汝曲莫裁白鹤怨。",
            "明珠破璧挂高城，上有乌啼人不见。",
            "堂中蜡炬红生花，门前绀幰七香车。",
            "博山夜长香烬冷，悠悠荡子留倡家。",
            "妾机尚余数梭锦，织恨传情还未忍。",
            "城乌为我尽情啼，知道单栖泪盈枕。"
        ],
        "notes": "",
        "id": "f714d7e34f75ef5d683289d2866bcfae"
    },
    {
        "author": "宇文虚中",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "有人若问南冠客，为道西山赋蕨薇。"
        ],
        "notes": "",
        "id": "67fb34607580c02323270e6fd6fb0b61"
    }
]