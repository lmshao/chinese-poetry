[
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "梅花曲  其一",
        "preface": "",
        "paragraphs": [
            "老树槎芽知几年，结根更在苍崖巅。",
            "雪深三尺冻不折，春条森森临风前。"
        ],
        "notes": "",
        "id": "d732105d009dfc0313813454cff79289"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "梅花曲  其二",
        "preface": "",
        "paragraphs": [
            "春脚移从何处来，未到百花先到梅。",
            "南枝初着三两蘂，北枝沍寒犹未开。"
        ],
        "notes": "",
        "id": "609274913a3a4fce87b9ac71a8fdfe2b"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "梅花曲  其三",
        "preface": "",
        "paragraphs": [
            "昨夜东风破寒腊，南枝北枝尽披拂。",
            "不须羯鼓喧春雷，一点阳和香自发。"
        ],
        "notes": "",
        "id": "8982f42a82d0b64f2f482614370b7798"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "梅花",
        "preface": "",
        "paragraphs": [
            "搜诗索笑傍簷梅，冷蕊疏花带雪开。",
            "莫把枯梢容易折，留看笑影上窗来。"
        ],
        "notes": "",
        "id": "71344955a710eb339dee64f846a85a1c"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "杜鹃花",
        "preface": "",
        "paragraphs": [
            "轻剪梢头薄薄罗，子规湔血恨难磨。",
            "园林莫道香飞尽，嫩绿枝头不用多。"
        ],
        "notes": "",
        "id": "80d209804cf1cd660afd7ce74b9408f7"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "虞美人草",
        "preface": "",
        "paragraphs": [
            "霸业将衰汉业兴，佳人玉帐醉难醒。",
            "可怜血染原头草，直至如今舞不停。"
        ],
        "notes": "",
        "id": "c8a980fbacd2fc3fa0af7d9859c1c794"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "游东湖",
        "preface": "",
        "paragraphs": [
            "好是东湖近物华，微吟去路亦何赊。",
            "两堤柳影澹台墓，十里荷香孺子家。",
            "淡淡烟笼僧寺静，飘飘风飐酒旗斜。",
            "重来徙倚阑干久，天末残阳噪暮鸦。"
        ],
        "notes": "",
        "id": "c72f05c2b0cacd8d49ef9c43d2e1c4e9"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "闲步西湖",
        "preface": "",
        "paragraphs": [
            "西湖风景绝繁华，两岸荷香十万家。",
            "除却孤山林处士，后来谁肯种梅花。"
        ],
        "notes": "",
        "id": "c519896a034e7a1aa08da8a231bf0693"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "题邓氏船斋",
        "preface": "",
        "paragraphs": [
            "平生心乐水云乡，卜得书窗瞰碧塘。",
            "自有济川勋业在，不劳两柁与风樯。"
        ],
        "notes": "",
        "id": "77575c503e6c519eaadb314dd9e4287f"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "化人台",
        "preface": "",
        "paragraphs": [
            "富贵功名一窖尘，白头人送黑头人。",
            "若教总识玄玄理，劫火何曾焚法身。"
        ],
        "notes": "",
        "id": "ec645f7b2f5c4614c7d905a96499ca45"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "莫愁村",
        "preface": "",
        "paragraphs": [
            "千古行人说莫愁，荒村依旧石城头。",
            "不知艇子今何在，汉水滔滔空自流。"
        ],
        "notes": "",
        "id": "35f452716056562194ab0de9c8996a02"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "夜宿合塘舗借壁间韵  其一",
        "preface": "",
        "paragraphs": [
            "对床风雨话辛酸，客枕凄凉寐不安。",
            "须信在家贫亦乐，征衫赢得带围宽。"
        ],
        "notes": "",
        "id": "60ef03feb71bbcdf9802d0637ce1a5b9"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "夜宿合塘舗借壁间韵  其二",
        "preface": "",
        "paragraphs": [
            "潇潇冷雨送昏黄，伦竹吟风到客窗。",
            "短梦欲成肠已断，明朝一岭即旴江。"
        ],
        "notes": "",
        "id": "bae8ef6f7302c5223bd975f7aec84fe0"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "草屦",
        "preface": "",
        "paragraphs": [
            "崎岖只惯识羁情，足下忙穿子更轻。",
            "近世宦途如纸薄，当知险处不须行。"
        ],
        "notes": "",
        "id": "aa4b19cdf168e235235f8fec730f3249"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "赠易数胡一鉴",
        "preface": "",
        "paragraphs": [
            "学本先天造化中，希夷康节与磨礲。",
            "光明照破人心事，一片灵台不是铜。"
        ],
        "notes": "",
        "id": "5f164169faf34786877dd8ddee162885"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "赠写神吴子可",
        "preface": "",
        "paragraphs": [
            "不数僧繇只数吴，丹青幻出活形模。",
            "问君写尽人多少，写得人心一片无。"
        ],
        "notes": "",
        "id": "bc3cf9e22e871d265e9aec6a17b6e8c2"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "柳  其一",
        "preface": "",
        "paragraphs": [
            "平生家住灞桥边，别恨离愁总被牵。",
            "轻薄老来犹不减，落花时节尚飞绵。"
        ],
        "notes": "",
        "id": "259665bef1de44cd993eecb7ad3fac4d"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "柳  其二",
        "preface": "",
        "paragraphs": [
            "春工染就绿丝绦，织雨缲风拂灞桥。",
            "可是韶光难系着，暗教瘦损小蛮腰。"
        ],
        "notes": "",
        "id": "dea819c9ca351b2de0c1a55d8e5b78d7"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "兰花  其一",
        "preface": "",
        "paragraphs": [
            "春到兰芽分外长，不随红叶自低昂。",
            "梅花谢后知谁继，付与幽花接续香。"
        ],
        "notes": "",
        "id": "f0cb8dacaa08a096946f48842ae1fb68"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "兰花  其二",
        "preface": "",
        "paragraphs": [
            "曲水流边苔色浸，右军遗墨动清吟。",
            "蕙风和畅人非昔，香得山阴直到今。"
        ],
        "notes": "",
        "id": "6644ddd0a98638bc65f4c417e44029a4"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "梅",
        "preface": "",
        "paragraphs": [
            "月上吟窗疏影浮，暗香风动袭衣裘。",
            "温存留索巡簷笑，遮莫高楼起笛愁。"
        ],
        "notes": "",
        "id": "4c7310996304b9d3237b8eb0d824c5a9"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "梅花吟",
        "preface": "",
        "paragraphs": [
            "孤山和靖真奇士，绕屋种梅清彻底。",
            "暗香和月透寒窗，压尽几多红与紫。",
            "挨排花品果为魁，南枝向暖首先开。",
            "当时疏影横斜句，几度吟从笔底来。",
            "劝君莫奏城头角，吹得梢头花片落。"
        ],
        "notes": "",
        "id": "2d583f8bec55387b2e349230ed41ad6a"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "和梅花韵",
        "preface": "",
        "paragraphs": [
            "生爱梅兄是淡交，每相逢处更吟嘲。",
            "暗香疏影名千古，冷艳孤光雪几梢。",
            "东阁诗才犹腹稿，西湖人物尚衡茅。",
            "风前有恨曾知否，不得随泥上燕巢。"
        ],
        "notes": "",
        "id": "960490f6a493f8219d2e52f5c33c2cc3"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "梨花",
        "preface": "",
        "paragraphs": [
            "满院朝来白雪香，伤心遥想旧阿房。",
            "故园弟子今何在，春雨溶溶空断肠。"
        ],
        "notes": "",
        "id": "6f66ed233b53adefa35e1ff9423c2d6e"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "琴",
        "preface": "",
        "paragraphs": [
            "花间横膝兴何深，流水高山几古今。",
            "一自杏坛声响绝，不知谁解继遗音。"
        ],
        "notes": "",
        "id": "12a45da187ea114663083a2d08c1787c"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "花朝燃灯",
        "preface": "",
        "paragraphs": [
            "唤起园丁葺小园，喜逢社友访林泉。",
            "鶑花世界春方半，灯火楼台月正圆。",
            "闲不待偷皆乐地，趣随所得到吟边。",
            "丁宁莫刬庭前翠，留与游人伴醉眠。"
        ],
        "notes": "",
        "id": "9ea99b027c71bb7f7da3054042b97a96"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "观傀儡",
        "preface": "",
        "paragraphs": [
            "刻出形骸假像真，一丝牵动便精神。",
            "堪嗤鼓笛收声后，依旧当时木偶人。"
        ],
        "notes": "",
        "id": "816cde0fdb03b3953c9035dcbbc93556"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "题云石耕夫道院",
        "preface": "",
        "paragraphs": [
            "片云块石一耕夫，耕得情田数亩余。",
            "不用木金为耒耜，祇将纸墨当菑畬。",
            "塞茅心撤犹芟草，翻水文成若决渠。",
            "三岁一番供贡籍，平时不用纳王租。"
        ],
        "notes": "",
        "id": "87713bf2e6ea0f80b40e8c5c4531f945"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "黄陵庙",
        "preface": "",
        "paragraphs": [
            "帝辇南游竟不还，二妃望断九疑山。",
            "森森万古祠前竹，犹带当时粉泪斑。"
        ],
        "notes": "",
        "id": "f4926b820ea0aa84fc715906d0f667f0"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "洛阳",
        "preface": "",
        "paragraphs": [
            "季龙方始是童时，视志观声已叹奇。",
            "啸倚上都门外者，如何夷甫却先知。"
        ],
        "notes": "",
        "id": "4af7085bff34060df3f9367ee6107817"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "道中",
        "preface": "",
        "paragraphs": [
            "梅雨丝丝未放晴，泥途賸作几程行。",
            "客怀方此无聊頼，更著啼鹃两三声。"
        ],
        "notes": "",
        "id": "1a902d39d002d50cf4ce0a2bb7e34fab"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "旴江道中",
        "preface": "",
        "paragraphs": [
            "翠烟浓处著啼鹃，唤得韶光上柳绵。",
            "父老已知农事急，一蓑烟雨辨秧田。"
        ],
        "notes": "",
        "id": "911e0d5c76d94abb493c6611ae4125b4"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "途间偶成",
        "preface": "",
        "paragraphs": [
            "拂晓挑藤去路忙，倦投野店午炊香。",
            "闲看昔日题诗处，依旧榴花出短墙。"
        ],
        "notes": "",
        "id": "c6f2ab729d49aa659e87f42f730ebde9"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "小园",
        "preface": "",
        "paragraphs": [
            "小园名涉趣，趣不在园花。",
            "乐水撑孤艇，爱山乘小车。",
            "浅深随种艺，红紫任交加。",
            "胸次藩篱剖，八荒同一家。"
        ],
        "notes": "",
        "id": "746e73423c41e14f88c040d3241cec8a"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "金华山",
        "preface": "",
        "paragraphs": [
            "岩室嵌空古洞天，初平曾此学升仙。",
            "至今犹有为羊石，散在苍松夹道边。"
        ],
        "notes": "",
        "id": "5f7b6e28ebf8afb998453a4f24265d36"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "古石磴",
        "preface": "",
        "paragraphs": [
            "石磴嵌空不计年，青青薜荔带风烟。",
            "谢公诗句今亡恙，祇有红泉变玉泉。"
        ],
        "notes": "",
        "id": "c09076d77d68d772aac287d0a37dbb06"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "汴水",
        "preface": "",
        "paragraphs": [
            "千里通渠竟达河，万民力役怨声多。",
            "锦帆不送龙舟返，并覆亡隋入巨波。"
        ],
        "notes": "",
        "id": "933514cee03dbd243dd63ea5eed5d85a"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "汉阳渡",
        "preface": "",
        "paragraphs": [
            "跃马来游汉水春，一杯聊买醮诗神。",
            "茫茫鹦鹉洲边渡，尺素谁能寄锦鳞。"
        ],
        "notes": "",
        "id": "42e4dcd0eea37beeac8c2605e1c7f26a"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "江上",
        "preface": "",
        "paragraphs": [
            "西风卷起五湖秋，万顷波中几白鸥。",
            "好趁水云深处隠，短蓬蓑笠一扁舟。"
        ],
        "notes": "",
        "id": "2677a19b096d2dfdd09ab79f8259a4b1"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "湖上",
        "preface": "",
        "paragraphs": [
            "两岸青帘箫鼓多，闲愁到此总消磨。",
            "湖光十里平如掌，稳泛轻舟击楫歌。"
        ],
        "notes": "",
        "id": "b89cf58cb03c191670ad1ffa07815042"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "浯溪",
        "preface": "",
        "paragraphs": [
            "阿瞒南幸国几危，颠倒皆由豢禄儿。",
            "休说马嵬当日事，浯溪且细读元碑。"
        ],
        "notes": "",
        "id": "c537a49a8ca4af59df25c8e6ba870992"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "题石溪伟观",
        "preface": "",
        "paragraphs": [
            "水共长天不尽头，石溪奇处着危楼。",
            "我来倚徙阑干看，风撼芦花叶叶秋。"
        ],
        "notes": "",
        "id": "08ed7a48a0530b7a0e81a5b53e4bbe12"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "温泉",
        "preface": "",
        "paragraphs": [
            "当日温泉浴太真，岂知绣袜解尘生。",
            "更于洗滑凝脂处，尚忆胡儿在锦绷。"
        ],
        "notes": "",
        "id": "e79ef7719da487210d59a8e0664250d5"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "景阳井",
        "preface": "",
        "paragraphs": [
            "白莲阁下小方池，后主曾于此避隋。",
            "知拥二妃何处去，至今石脉带臙脂。"
        ],
        "notes": "",
        "id": "a2284875e4c76fa761d75177d7c7ef10"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "柴桑山",
        "preface": "",
        "paragraphs": [
            "千古先生节最高，功名识破等鸿毛。",
            "如今亦作柴桑隠，只把荷衣当绿袍。"
        ],
        "notes": "",
        "id": "e22ba16138c23cc3d17bb1dbb04d7241"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "山花",
        "preface": "",
        "paragraphs": [
            "山花浥露靓晨粧，着向行边自在香。",
            "遥想艳阳三二月，多应勾引蝶蜂忙。"
        ],
        "notes": "",
        "id": "f8f0e4e0aa39d0ef542bfc4e36053572"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "竺涧梅",
        "preface": "",
        "paragraphs": [
            "疏枝冷蕊本清幽，不傍山林傍碧流。",
            "莫遣城头吹画角，恐惊花片动情愁。"
        ],
        "notes": "",
        "id": "539fa41a83cec343f8c4258de3042db1"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "阶笋",
        "preface": "",
        "paragraphs": [
            "绿笋行春竞着鞭，喜添嫩竹护阶前。",
            "儿童未识清风味，锄取新苗供晚筵。"
        ],
        "notes": "",
        "id": "5accf912a42ef69f95230b4f00b669ab"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "二色桃",
        "preface": "",
        "paragraphs": [
            "两色桃花相映开，武陵移就小园栽。",
            "玉环不奈蒲萄重，一半红潮玉脸来。"
        ],
        "notes": "",
        "id": "74762cffaa6d51b819eab40fce628e95"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "苔钱",
        "preface": "",
        "paragraphs": [
            "造化为炉巧冶成，儿童指似五铢轻。",
            "买春无算空流地，润屋何心望满籝。",
            "祇恐痴人思宿债，枉教处士负贪声。",
            "汉皇不吝铜山赐，羞杀申屠恶妒生。"
        ],
        "notes": "",
        "id": "c54dbb697a9ee20c6a9c6a03c9fb600a"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "途间观野菊",
        "preface": "",
        "paragraphs": [
            "林峦露骨草无芽，枯柳吟蝉迹见沙。",
            "莫道西风全肃杀，行边无处不黄花。"
        ],
        "notes": "",
        "id": "df343ae87627a2b9b163840cfbaccdc1"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "和朋溪探梅韵",
        "preface": "",
        "paragraphs": [
            "锦囊分付与溪奴，江路寻幽属野夫。",
            "暖信已传春到未，暗香还动月明无。",
            "粧因底事偏清雅，态为何人转瘠癯。",
            "惹起诗魂禁不得，恍然飞越亦忘吾。"
        ],
        "notes": "",
        "id": "39ff949bd84dbabd154a1633733b39c7"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "杜鹃  其一",
        "preface": "",
        "paragraphs": [
            "一自连云栈道开，杜鹃啼血溅莓苔。",
            "不如归去无人听，几个朝衣出蜀来。"
        ],
        "notes": "",
        "id": "c986d1dacfaa9842f965d1f1ee1af14e"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "杜鹃  其二",
        "preface": "",
        "paragraphs": [
            "西望茫茫濯锦矶，山川祇似旧家时。",
            "杜鹃苦劝人归去，望帝有宫胡不归。"
        ],
        "notes": "",
        "id": "a191625131705c92f920378f3d858e40"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "田野燕巢",
        "preface": "",
        "paragraphs": [
            "莫问山村与水边，何拘华屋且随缘。",
            "不成此地无王谢，枉了春光又一年。"
        ],
        "notes": "",
        "id": "98f8e7527c9ae0dc56ee38e5fb99d7a5"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "闻杜鹃再韵",
        "preface": "",
        "paragraphs": [
            "片片桃花下钓矶，声声杜宇暮春时。",
            "迩来夔峡多游子，正好从头唤取归。"
        ],
        "notes": "",
        "id": "d8bbd36d10f2416f7394f76ecdeb9703"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "题先月阁",
        "preface": "",
        "paragraphs": [
            "新筑亭台分外凉，广寒移下水云乡。",
            "才当暝色千山合，便有簷前一点光。"
        ],
        "notes": "",
        "id": "bbcc6c8193b2caaac5b297c8616f7bad"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "山家",
        "preface": "",
        "paragraphs": [
            "万木回环八九家，挑藤去去路欹斜。",
            "无端杜宇催春急，叶落山头踯躅花。"
        ],
        "notes": "",
        "id": "7fc8bc4f55b9d2be2a354b1f5d8ccf0e"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "后坑茅舍",
        "preface": "",
        "paragraphs": [
            "三两人家傍小溪，萧萧短竹插疏篱。",
            "平生不识兴亡事，只探春来种谷时。"
        ],
        "notes": "",
        "id": "8fa612b5d29f5da1fb95f09f71644248"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "岘山亭",
        "preface": "",
        "paragraphs": [
            "岘山亭是昔人非，忍读羊公堕泪碑。",
            "回首山翁花下处，凄凄芳草晚风悲。"
        ],
        "notes": "",
        "id": "a61a042c5481aa9a3b0194b8a7af28fb"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "锁江亭",
        "preface": "",
        "paragraphs": [
            "锁江水下水悠悠，只锁长江不锁愁。",
            "但存一樽浇旅思，图教沉醉泛扁舟。"
        ],
        "notes": "",
        "id": "fc7e2b8e74b5a3aa676ae2de4e295af7"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "山居自道",
        "preface": "",
        "paragraphs": [
            "山林清富贵，何在玉堂居。",
            "诗积囊中锦，家多几上书。",
            "碑文堪帐壁，薇蕨当盘蔬。",
            "安分箪瓢乐，虽贫绰有余。"
        ],
        "notes": "",
        "id": "f3718cc24f87d1820f3f5c94faa1649d"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "青阳驿",
        "preface": "",
        "paragraphs": [
            "锦绷绣袜两无成，几把唐家国祚倾。",
            "帝宿青阳铃铎响，起来疑是鼓鼙声。"
        ],
        "notes": "",
        "id": "94c9c1d8816546178075c0ccea81a976"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "上亭驿",
        "preface": "",
        "paragraphs": [
            "霏霏风送铎悲鸣，大驾南巡宿上亭。",
            "惊起三郎魂欲断，梨园犹唱雨淋铃。"
        ],
        "notes": "",
        "id": "5a268eacd721de6494af184671329aad"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "蓬山馆",
        "preface": "",
        "paragraphs": [
            "庭馆飞翚气象雄，两山峙秀傍苍穹。",
            "我来检点多奇胜，恍在蓬莱第一宫。"
        ],
        "notes": "",
        "id": "e5bc3740acb5d37900387048df5519a7"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "春闺",
        "preface": "",
        "paragraphs": [
            "燕语鶑啼触拨侬，院深懒傍绣帘栊。",
            "一年春事半晴雨，万里云帆几夕风。",
            "柳欠温存牵怨恨，萍无拘束自西东。",
            "此情莫向桃花说，说与桃花也落红。"
        ],
        "notes": "",
        "id": "3c57d7cf55dd564c51e49269b5e9a41f"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "题妙智不俗轩",
        "preface": "",
        "paragraphs": [
            "亭亭修竹两三竿，鼓动天风掠鬓寒。",
            "一点红尘飞不到，满窗冰雪自相看。"
        ],
        "notes": "",
        "id": "b77ddbf4d9c62c68627506170b0a6205"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "滕王阁",
        "preface": "",
        "paragraphs": [
            "滕王歌舞旧城楼，一度登临一度愁。",
            "惟有西山南浦景，教人千古说洪州。"
        ],
        "notes": "",
        "id": "33d6ce63956c8375e505f3e5922b2a26"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "巴子台",
        "preface": "",
        "paragraphs": [
            "东郊青土尚崔嵬，疑是巴王筑此台。",
            "回首当时歌舞地，六宫今尽没黄埃。"
        ],
        "notes": "",
        "id": "77db0068e28f43ddebe482a17fddb760"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "古繙经台",
        "preface": "",
        "paragraphs": [
            "仙人何代此繙经，叠石成台掌面平。",
            "好是松风明月夜，恍然吹下步虚声。"
        ],
        "notes": "",
        "id": "c3a7e36e32018848a73928459fd25246"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "竹林伤田家",
        "preface": "",
        "paragraphs": [
            "阴阴沈沈雨霏霏，农夫把秧妻抱儿。",
            "前村后村歌相答，上亩下亩泥正肥。",
            "新谷登场腹不饱，新丝出盎身不丝。",
            "膏粱纨袴一笑乐，粉白黛绿千金挥。",
            "农家升苗一寸税，里正打门星火追。"
        ],
        "notes": "",
        "id": "98682cdc1b19a6758a41547b4674a340"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "登拟岘台",
        "preface": "",
        "paragraphs": [
            "叔子声名千古香，几多遗爱在襄阳。",
            "后来景行瞻先哲，善政丰碑共久长。"
        ],
        "notes": "",
        "id": "ae50405ce40604a6be8b74a8ac9e320f"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "金山寺",
        "preface": "",
        "paragraphs": [
            "浮图突兀起江中，镇压东南气象雄。",
            "除却金山余外地，苍波何处不龙宫。"
        ],
        "notes": "",
        "id": "212e19b8d014020ccc23eebf2cd41c35"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "牛心寺",
        "preface": "",
        "paragraphs": [
            "玉环妖国祸胎深，鼙鼓渔阳帝莫禁。",
            "不怨锦绷当日事，如何归咎凿牛心。"
        ],
        "notes": "",
        "id": "78b7c73855498ea6bbb66a7afe2d41c3"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "和李润父资圣寺壁间韵",
        "preface": "",
        "paragraphs": [
            "古径萦迂碧藓深，瘦藤得得叩丛林。",
            "雪浮茗枕陪僧话，风度松窗奏法音。",
            "断壁剔虫伤古画，拂尘挥兔断清吟。",
            "留衣尚有重来约，一笑何妨载酒寻。"
        ],
        "notes": "",
        "id": "00c125916c94a07a0ad1b7e6de334253"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "育王塔",
        "preface": "",
        "paragraphs": [
            "谁向鄞江立法门，育王钟鼓振朝昏。",
            "阎浮八万四千塔，应合相推此塔尊。"
        ],
        "notes": "",
        "id": "c99d39f8fda93ecc5c96b44bb7f5c80e"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "赤土岗一层塔",
        "preface": "",
        "paragraphs": [
            "山矮仙灵偏起敬，水无深浅有龙韬。",
            "近来不数称尖者，此塔虽低反自高。"
        ],
        "notes": "",
        "id": "6ac512ed7c3560757ce2ace03df650b5"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "题钱翁杨伯传竹浦吟稿",
        "preface": "",
        "paragraphs": [
            "关西今喜有云仍，冰雪相看一样清。",
            "最是晚来江上处，饱听叶□助诗声。"
        ],
        "notes": "",
        "id": "ca71c8196720cf1e1b7ee7738dac6085"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "题陈巽斋寒窗听雪诗卷",
        "preface": "",
        "paragraphs": [
            "彤云黯淡酿天寒，却向江头理钓船。",
            "雪打蓬窗眠不著，声声时送到吟边。"
        ],
        "notes": "",
        "id": "18add466e064070d217e4904e93326f1"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "题秋江烟草诗卷",
        "preface": "",
        "paragraphs": [
            "万里长江浸碧流，烟笼细草满孤洲。",
            "吟怀到此难排遣，独立斜阳古渡头。"
        ],
        "notes": "",
        "id": "bbb01fbb2d58f7b86f07dfdc38274421"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "梅碑",
        "preface": "",
        "paragraphs": [
            "冷蕊谁回笔底春，不教花落更纷纷。",
            "自从揭在吟窗里，常带催诗一片云。"
        ],
        "notes": "",
        "id": "3ee8556476f2ec4e76cb9f3f7060624c"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "和宦叔送往临川",
        "preface": "",
        "paragraphs": [
            "征衣何惜染尘埃，款段搜诗亦快哉。",
            "百里亭长与亭短，一天云合复云开。",
            "倾茅柴酒和余粕，弹接䍠巾去薄塺。",
            "不是剡溪清兴尽，声声杜宇劝归来。"
        ],
        "notes": "",
        "id": "18ba7e624d71e5955b0040404778717d"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "催趱荼䕷交夏景，安排芍药送春光。"
        ],
        "notes": "",
        "id": "2b1970c6ccc7680e82b219bdad14d8ae"
    },
    {
        "author": "易士达",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "可堪收拾归屏枕，颇欲浮沈赴酒杯。"
        ],
        "notes": "",
        "id": "d7df1149468de116cd80e67fa94abc3e"
    }
]