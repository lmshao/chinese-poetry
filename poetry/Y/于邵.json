[
    {
        "author": "于邵",
        "dynasty": "唐",
        "type": "诗",
        "rhythmic": "",
        "title": "释奠武成王乐章 迎神",
        "preface": "",
        "paragraphs": [
            "卜畋不从，兆发非熊。",
            "乃倾荒政，爰佐一戎。",
            "盛烈载垂，命祀维崇。",
            "日练上戊，宿严閟宫。",
            "迎奏嘉至，感而遂通。"
        ],
        "notes": "",
        "id": "b5f7b2501978102b17e416d04354b413"
    },
    {
        "author": "于邵",
        "dynasty": "唐",
        "type": "诗",
        "rhythmic": "",
        "title": "释奠武成王乐章 奠币登歌",
        "preface": "",
        "paragraphs": [
            "管罄升，坛芗集。",
            "上公进，嘉币执。",
            "信以通，僾如及。",
            "恢帝功，锡后邑。",
            "四维张，百度立。",
            "绵亿载，邈难挹。"
        ],
        "notes": "",
        "id": "979f736c817e766de1e7a92fb944010e"
    },
    {
        "author": "于邵",
        "dynasty": "唐",
        "type": "诗",
        "rhythmic": "",
        "title": "释奠武成王乐章 迎俎酌献",
        "preface": "",
        "paragraphs": [
            "五齐絜，九牢硕。",
            "梡橛循，罍斝涤。",
            "进具物，扬鸿𪟝。",
            "和奏发，高灵寂。",
            "虔告终，繁祉锡。",
            "昭秩祀，永无易。"
        ],
        "notes": "",
        "id": "f67e615c10e29dfe7314d4c39cb87d72"
    },
    {
        "author": "于邵",
        "dynasty": "唐",
        "type": "诗",
        "rhythmic": "",
        "title": "释奠武成王乐章 亚献终献",
        "preface": "",
        "paragraphs": [
            "贰觞以献，三变其终。",
            "顾此非馨，尚达斯衷。",
            "茅缩可致，神歆载融。",
            "始神翊周，拯溺除凶。",
            "时维降祐，永绝兴戎。"
        ],
        "notes": "",
        "id": "7cbe45c3daa26749fb330881c2f20497"
    },
    {
        "author": "于邵",
        "dynasty": "唐",
        "type": "诗",
        "rhythmic": "",
        "title": "释奠武成王乐章 送神",
        "preface": "",
        "paragraphs": [
            "明祀方终，备乐斯阕。",
            "黝𫄸就瘗，豆笾告撤。",
            "肸蚃尚余，光景云灭。",
            "返归虚极，神心则悦。"
        ],
        "notes": "",
        "id": "da553017707861a2e1dfc8c763342667"
    }
]