[
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "题杼山癸亭得暮字",
        "preface": "",
        "paragraphs": [
            "杼山多幽绝，胜事盈跬步。",
            "前者虽登攀，淹留恨晨暮。",
            "及兹纡胜引，曾是美无度。",
            "歘构三癸亭，实为陆生故。",
            "高贤能剏物，疏凿皆有趣。",
            "不越方丈间，居然云霄遇。",
            "巍峨倚修岫，旷望临古渡。",
            "左右苔石攒，低昂桂枝蠹。",
            "山僧狎猨狖，巢鸟来枳椇。",
            "俯视何楷台，傍瞻戴颙路。",
            "迟回未能下，夕照明村树。"
        ],
        "notes": "",
        "id": "61322f2f72a0d232ae0c0b8750cca3b3"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "谢陆处士杼山折青桂花见寄之什",
        "preface": "",
        "paragraphs": [
            "群子游杼山，山寒桂花白。",
            "绿荑含素蕚，采折自逋客。",
            "忽枉岩中诗，芳香润金石。",
            "全高南越蠹，岂谢东堂策。",
            "会惬名山期，从君恣幽觌。"
        ],
        "notes": "",
        "id": "193d0eb7857b299744254e2ca29d17e5"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "赠裴将军",
        "preface": "",
        "paragraphs": [
            "大君制六合，猛将清九垓。",
            "战马若龙虎，腾凌何壮哉。",
            "将军临八荒，烜赫耀英材。",
            "劒舞若游电，随风萦且回。",
            "登高望天山，白云正崔巍。",
            "入阵破骄虏，威名雄震雷。",
            "一射百马倒，再射万夫开。",
            "匈奴不敢敌，相呼归去来。",
            "功成报天子，可以画麟台。"
        ],
        "notes": "",
        "id": "197791e69a648fdabc240d5bb1d2de4c"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "赠僧皎然",
        "preface": "",
        "paragraphs": [
            "秋意西山多，别岑萦左次。",
            "缮亭历三癸，趾趾邻什寺。",
            "元化隐灵踪，始君启高致。",
            "诛榛养翘楚，鞭草理芳穗。",
            "俯砌披水容，逼天扫峰翠。",
            "境新耳目换，物远风尘异。",
            "倚石忘世情，援云得真意。",
            "嘉林幸勿剪，禅侣欣可庇。",
            "卫法大臣过，佐游群英萃。",
            "龙池护清激，虎节到深邃。",
            "徒想嵊顶期，于今没遗记。"
        ],
        "notes": "",
        "id": "f25caeeee3d5761eaa0060f38650b5aa"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "咏陶渊明",
        "preface": "",
        "paragraphs": [
            "张良思报韩，龚胜耻事新。",
            "狙击不肯就，舍生悲缙绅。",
            "呜呼陶渊明，奕叶为晋臣。",
            "自以公相后，每怀宗国屯。",
            "题诗庚子岁，自谓羲皇人。",
            "手持山海经，头戴漉酒巾。",
            "兴逐孤云外，心随还鸟泯。"
        ],
        "notes": "",
        "id": "fcc908d9eff29c47feea4fae5f6ace35"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "三言拟五杂组二首 一",
        "preface": "",
        "paragraphs": [
            "五杂组，绣与锦。",
            "往复还，兴又寝。",
            "不得已，病伏枕。"
        ],
        "notes": "",
        "id": "9a337daeec3961ba1f4bfd5124842a2a"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "三言拟五杂组二首 二",
        "preface": "",
        "paragraphs": [
            "五杂组，甘咸醋。",
            "往复还，乌与兔。",
            "不得已，韶光度。"
        ],
        "notes": "",
        "id": "7f9e2de983b18b42fa0bc04d1f4b5c94"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "使过瑶台寺有怀圆寂上人",
        "preface": "",
        "paragraphs": [
            "上人居此寺，不出三十年。",
            "万法元无著，一心唯趣禅。",
            "忽纡尘外轸，远访区中缘。",
            "及尔不复见，支提犹岌然。"
        ],
        "notes": "",
        "id": "b084a0488f4953ae97f3746519235d8c"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "登平望桥下作",
        "preface": "",
        "paragraphs": [
            "登桥试长望，望极与天平。",
            "际海蒹葭色，终朝凫鴈声。",
            "近山犹髣髴，远水忽微明。",
            "更览诸公作，知高题柱名。"
        ],
        "notes": "",
        "id": "fcb7491b40c941135fdfaf3902c7224b"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "刻清远道士诗因而继作",
        "preface": "",
        "paragraphs": [
            "不到东西寺，于今五十春。",
            "朅来从旧赏，林壑宛相亲。",
            "吴子多藏日，秦王厌胜辰。",
            "劒池穿万仞，盘石坐千人。",
            "金气腾为虎，琴台化若神。",
            "登坛仰生一，舍宅叹珣珉。",
            "中岭分双树，回峦绝四邻。",
            "窥临江海接，崇饰四时新。",
            "客有神仙者，于兹雅丽陈。",
            "名高清远峡，文聚斗牛津。",
            "迹异心宁间，声同质岂均。",
            "悠然千载后，知我揖光尘。"
        ],
        "notes": "",
        "id": "df805e8b91d99bb7a2ab02a7f0a52b78"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "登岘山观李左相石尊联句",
        "preface": "",
        "paragraphs": [
            "李公登饮处，因石为洼尊。",
            "人事岁年改，岘山今古存。",
            "榛芜掩前迹，苔藓余旧痕。",
            "叔子尚遗德，山公此回轩。",
            "维舟陪高兴，感昔情弥敦。",
            "蔼蔼贤哲事，依依离别言。",
            "岖嵚横道周，迢遰连山根。",
            "余烈暧林野，众芳揖兰荪。",
            "德晖映岩足，胜赏延高原。",
            "远水明匹练，因晴见吴门。",
            "陪游追盛美，揆德欣讨论。",
            "器有成形用，功资造化元。",
            "流霞方泔淡，别鹤遽翩飜。",
            "旧规倾逸赏，新兴丽初暾。",
            "醉后接㒿倒，归时驺骑喧。",
            "迟回向遗迹，离别益伤魂。",
            "览事古兴属，送人归思繁。",
            "怀贤久徂谢，赠远空攀援。",
            "八座钦懿躅，高名播乾坤。",
            "松深引闲步，葛弱供险扪。",
            "花气酒中馥，云华衣上屯。",
            "森沈列湖树，牢落望郊园。",
            "白日半岩岫，清风满丘樊。",
            "旌麾间翠幄，箫鼓来朱轓。",
            "闲路蹑云影，清心澄水源。",
            "萍连浦中屿，竹绕山下村。",
            "景落全谿暗，烟凝半岭昏。",
            "去日往如复，换年凉代温。",
            "登临继风骚，义激旧府恩。"
        ],
        "notes": "",
        "id": "81eaa7b6a9b8b5696b41c228deb655ad"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "水堂送诸文士戏赠潘丞联句",
        "preface": "",
        "paragraphs": [
            "居人未可散，上客须留著。",
            "莫唱阿亸回，应云夜半乐。",
            "诗教刻烛赋，酒任连盘酌。",
            "从他白眼看，终恋青山郭。",
            "林栖非姓许，寺住那名约。",
            "会异永和年，才同建安作。",
            "何烦问更漏，但遣催弦索。",
            "共说长句能，皆言早归恶。",
            "那知殊出处，还得同笑谑。",
            "雅韵虽暂欢，禅心肯抛却。",
            "一宿同高会，几人归下若。",
            "帘开北陆风，烛焯南枝鹊。",
            "文场苦叨窃，钓渚甘漂泊。",
            "弱质幸见容，菲才诚重诺。"
        ],
        "notes": "",
        "id": "ba42f29022398a516d20d1a0c9a7a33b"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "与耿𣲗水亭咏风联句",
        "preface": "",
        "paragraphs": [
            "清风何处起，拂槛复萦洲。",
            "回入飘华幕，轻来叠晚流。",
            "桃竹今已展，羽翣且从收。",
            "经竹吹弥切，过松韵更幽。",
            "直散青苹末，偏随白浪头。",
            "山山催雨过，浦浦发行舟。",
            "动树蝉争噪，开帘客罢愁。",
            "度弦方解愠，临水已迎秋。",
            "凉为开襟至，清因作颂留。",
            "周回随远梦，骚屑满离忧。",
            "岂独销繁暑，偏能入迥楼。",
            "王风今若此，谁不荷明休。"
        ],
        "notes": "",
        "id": "60ae894c8fb2a948144ab5e7a6d370d9"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "又溪馆听蝉联句",
        "preface": "",
        "paragraphs": [
            "高树多凉吹，疎蝉足断声。",
            "已催居客感，更使别人惊。",
            "晚夏犹知急，新秋别有情。",
            "危湍和不似，细管学难成。",
            "当𢽾附金重，无贪曜火明。",
            "青松四面落，白发一重生。",
            "向夕音弥厉，迎风翼更轻。",
            "单嘶出迥树，余响思空城。",
            "嘒唳松间坐，萧寥竹里行。",
            "如何长饮露，高洁未能名。"
        ],
        "notes": "",
        "id": "11c751ca358f9ebad97dd8624712624b"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "送耿𣲗拾遗联句",
        "preface": "",
        "paragraphs": [
            "尧舜逢明主，严徐得侍臣。",
            "分行接三事，高兴柏梁新。",
            "楚国千山道，秦城万里人。",
            "镜中看齿发，河上有烟尘。",
            "望阙飞青翰，朝天忆紫宸。",
            "喜来欢宴洽，愁去咏歌频。",
            "顾盼情非一，睽携处亦频。",
            "吴兴贤太守，临水最殷勤。"
        ],
        "notes": "",
        "id": "6e5c6a3e2ba62efba98c11d5469d62f0"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "五言月夜啜茶联句",
        "preface": "",
        "paragraphs": [
            "泛花邀坐客，代饮引情言。",
            "醒酒宜华席，留僧想独园。",
            "不须攀月桂，何假树庭萱。",
            "御史秋风劲，尚书北斗尊。",
            "流华净肌骨，疏瀹涤心原。",
            "不似春醪醉，何辞绿菽繁。",
            "素瓷传静夜，芳气满闲轩。"
        ],
        "notes": "",
        "id": "291182dc432bd2dc352696fee5a06f35"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "五言夜宴咏灯联句",
        "preface": "",
        "paragraphs": [
            "桂酒牵诗兴，兰釭照客情。",
            "讵慙珠乘朗，不让月轮明。",
            "破暗光初白，浮云色转清。",
            "带花疑在树，比燎欲分庭。",
            "顾己慙微照，开帘识近汀。"
        ],
        "notes": "",
        "id": "39a2834ea65f9b3794b6f4e1e4524fa9"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "三言喜皇甫侍御见过南楼玩月",
        "preface": "",
        "paragraphs": [
            "喜嘉客，辟前轩。",
            "天月净，水云昏。",
            "雁声苦，蟾影寒。",
            "闻裛浥，滴檀栾。",
            "欢宴处，江湖间。",
            "卷翠幕，吟嘉句。",
            "恨清光，留不住。",
            "高驾动，清角催。",
            "惜归去，重裴回。",
            "露欲晞，客将醉。",
            "犹宛转，照深意。"
        ],
        "notes": "",
        "id": "fec1f1e52a8510b6cb34a2af527eafa5"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "七言重联句",
        "preface": "",
        "paragraphs": [
            "顷持宪简推高步，独占诗流横素波。",
            "不是中情深惠好，谁能千里远经过。",
            "诗书宛似陪康乐，少长还同宴永和。",
            "夜酌此时看碾玉，晨趋几日重鸣珂。",
            "万井更深空寂寞，千方雾起隐嵯峨。",
            "荧荧远火分渔浦，历历寒枝露鸟窠。",
            "汉朝旧学君公隐，鲁国今从弟子科。",
            "只自倾心慙煦濡，何曾将口恨蹉跎。",
            "独赏谢吟山照耀，共知殷叹树婆娑。",
            "华毂苦嫌云路隔，衲衣长向雪峰何。"
        ],
        "notes": "",
        "id": "2993c98c45d502be3faf5ff362235be1"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "五言送李侍御联句",
        "preface": "",
        "paragraphs": [
            "吾友驻行轮，迟迟惜上春。",
            "东西出饯路，惆怅独归人。",
            "欢会期他日，驱驰恨此身。",
            "须知贡公望，从此愿相因。"
        ],
        "notes": "",
        "id": "36334b4fdbfb6eaef8937b249f9f4907"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "五言玩初月重游联句",
        "preface": "",
        "paragraphs": [
            "春谿与岸平，初月出谿明。",
            "璧彩寒仍洁，金波夜转清。",
            "孤光远近满，练色往来轻。",
            "望望随兰櫂，依依出柳城。"
        ],
        "notes": "",
        "id": "2cf57a14ce90d35c540d8c8a2d782019"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "五言重送横飞联句",
        "preface": "",
        "paragraphs": [
            "春田草未齐，春水满长溪。",
            "出饯风初暖，攀光日渐西。",
            "归期江上远，别思月中迷。"
        ],
        "notes": "",
        "id": "9c1f2fdf4a71fb068ff00a21c0d5a857"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "五言夜集联句",
        "preface": "",
        "paragraphs": [
            "寒花护月色，坠叶占风音。",
            "兹夕无尘虑，高云共片心。"
        ],
        "notes": "",
        "id": "81b750c9380c0b50a70368a348b866ef"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "三言拟五杂组联句",
        "preface": "",
        "paragraphs": [
            "五杂组，盘上葅。",
            "往复还，头嬾梳。",
            "不得已，罾里鱼。",
            "五杂组，郊外芜。",
            "往复还，枥上驹。",
            "不得已，谷中愚。",
            "五杂组，绣与锦。",
            "往复还，兴又寝。",
            "不得已，病伏枕。",
            "五杂组，酒与肉。",
            "往复还，东篱菊。",
            "不得已，醉便宿。",
            "五杂组，阛阓间。",
            "往复还，门上关。",
            "不得已，鬓毛斑。",
            "五杂组，绣纹线。",
            "往复还，春来燕。",
            "不得已，入征战。"
        ],
        "notes": "",
        "id": "9ff252ddc63248a2b5fe08327fdaad47"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "三言重拟五杂组联句",
        "preface": "",
        "paragraphs": [
            "五杂组，四豪客。",
            "往复还，阡与陌。",
            "不得已，长沙谪。",
            "五杂组，五辛盘。",
            "往复还，马上鞍。",
            "不得已，左降官。",
            "五杂组，甘咸醋。",
            "往复还，乌与兔。",
            "不得已，韶光度。",
            "五杂组，五色丝。",
            "往复还，回文诗。",
            "不得已，失喜期。"
        ],
        "notes": "",
        "id": "a2c8aa494c41890a834a8682b6d34840"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "七言大言联句",
        "preface": "",
        "paragraphs": [
            "高歌阆风步瀛洲，燂鹏爚鲲餐未休。",
            "四方上下无外头，一啜顿涸沧溟流。"
        ],
        "notes": "",
        "id": "3884115a65d590e79b902b862b8f5060"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "七言小言联句",
        "preface": "",
        "paragraphs": [
            "长路迢遥吞吐丝，蟭螟蚊睫察难知。"
        ],
        "notes": "",
        "id": "955e9e567d1235034cae32abf730e5f6"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "七言乐语联句",
        "preface": "",
        "paragraphs": [
            "苦河既济真僧喜，新知满座笑相视。",
            "戍客归来见妻子，学生放假偷向市。"
        ],
        "notes": "",
        "id": "759d2826957045181784f72532740c21"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "七言嚵语联句",
        "preface": "",
        "paragraphs": [
            "拈𫗰舐指不知休，欲炙侍立涎交流。",
            "过屠大嚼肯知羞，食店门外强淹留。"
        ],
        "notes": "",
        "id": "4dd303ccd2fc44499ea4aeb7b7a806b3"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "七言滑语联句",
        "preface": "",
        "paragraphs": [
            "雨里下山蹋榆皮，莓苔石桥步难移。",
            "芜荑酱醋吃煮葵，缝靴蜡线油涂锥。",
            "急逢龙背须且骑。"
        ],
        "notes": "",
        "id": "c7064dd904f922c1156f21960bf1e57d"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "七言醉语联句",
        "preface": "",
        "paragraphs": [
            "逢糟遇曲便酩酊，覆车坠马皆不醒。",
            "倒著接㒿发垂领，狂心乱语无人竝。"
        ],
        "notes": "",
        "id": "3de5f19ac59908061593f8956fa1c515"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "句（书《奉使帖》后）",
        "preface": "",
        "paragraphs": [
            "人心无路见，时事只天知。",
            "（黄本骥编订《颜鲁公文集》十二）。"
        ],
        "notes": "",
        "id": "9ae352e5193a5f63ab93117c5fc1a7c0"
    },
    {
        "author": "颜真卿",
        "dynasty": "唐",
        "type": "诗",
        "rhythmic": "",
        "title": "天台智者大师画赞",
        "preface": "",
        "paragraphs": [
            "天台大师俗姓陈，其名智𫖮华容人。",
            "隋炀皇帝崇明因，号为智者诚敬申。",
            "师初孕育灵异频，彩烟浮空光照邻。",
            "尧眉舜目熙若春，禅慧悲智严其身。",
            "长沙佛前发弘誓，定光菩萨示冥契。",
            "恍如登山临海际，上指伽蓝毕身世。",
            "东谒大苏求真谛，智同灵鹫听法偈。",
            "得宿命通弁无碍，旋陀罗尼华三昧。",
            "居常西面化在东，八载瓦官阐玄风。",
            "敷演智度发禅蒙，梁陈旧德皆仰崇。",
            "遂入天台华顶中，因见定光符昔梦。",
            "降魔制敌为法雄，胡僧开道精感通。",
            "又有圣贤垂秘旨，时平国清即名寺。",
            "赎得鱼梁五百里，其中放生讲流水。",
            "后主三礼洞庭里，请为菩萨戒弟子。",
            "炀皇世镇临江涘，金城说会求制止。",
            "香火事讫乃西旋，渚宫听众逾五千。",
            "建立精舍名玉泉，横亘万里皆禀缘。",
            "炀皇启请回法船，非禅不智求弘宣。",
            "遂著《净名精义传》，因令徐柳参其玄。",
            "帝既西趍移象魏，师因东还遂初志。",
            "半山忽与沙门颠，俄倾逡巡偡韬秘。",
            "止观大师名法源，亲事左溪弘度门。",
            "二威灌顶诵师言，同禀思文龙树尊。",
            "荆溪妙乐间生孙，广述祖教补乾坤。",
            "写照随形殊好存，源公瞻礼必益敦。",
            "俾余赞述斯讨论，庶几亿载垂后昆。",
            "（《传教大师全集·天台灵应图本传集》卷二，转录自《东南文化》一九九〇年六期《天台文化专号》）。"
        ],
        "notes": "",
        "id": "eabee035abbf41078af63a98acbd69d2"
    }
]