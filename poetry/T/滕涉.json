[
    {
        "author": "滕涉",
        "dynasty": "宋",
        "type": "诗",
        "rhythmic": "",
        "title": "游泰山灵岩寺",
        "preface": "",
        "paragraphs": [
            "山半旧招提，扪萝蹑石梯。",
            "佳名标四绝，胜境出三齐。",
            "殿古烟霞窟，庭深桧柏蹊。",
            "岳灵分地界，云险接天倪。",
            "香篆清风褭，松廊翠𪩘低。",
            "飞尘无路入，幽鸟隔岩啼。",
            "破梦泉声急，飘凉竹韵凄。",
            "微阳生顶上，残月落峰西。",
            "暂到犹尘虑，长居信觉迷。",
            "致君功业就，向此卜幽栖。"
        ],
        "notes": "",
        "id": "c9e914189f5d345bc5a5b46bd6ba6826"
    }
]