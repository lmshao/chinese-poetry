[
    {
        "author": "滕茂实",
        "dynasty": "宋",
        "type": "诗",
        "rhythmic": "",
        "title": "哀隆德守臣张确确浮休张舜民之弟尝为乌延帅幕独不廷谒童贯作诗吊之",
        "preface": "",
        "paragraphs": [
            "睢阳万古一张巡，忠义传家有世臣。",
            "颜子伏膺当入室，潘郎望拜肯同尘。",
            "围城已陷天犹晦，仗剑临危气益振。",
            "余子邻邦尽曹李，偷生端作九泉人。"
        ],
        "notes": "",
        "id": "1964755af6c922b6bd8d3c28a8f7c67a"
    },
    {
        "author": "滕茂实",
        "dynasty": "宋",
        "type": "诗",
        "rhythmic": "",
        "title": "天宁节有感",
        "preface": "",
        "paragraphs": [
            "节临重十庆天宁，古殿焚香祝帝龄。",
            "身在北方金佛刹，眼看南极老人星。",
            "千官花覆常陪燕，万里云遥阻在廷。",
            "松柏满山聊献寿，小臣孤操亦青青。"
        ],
        "notes": "",
        "id": "afc2f01683adb1837c0418e1463310b8"
    },
    {
        "author": "滕茂实",
        "dynasty": "宋",
        "type": "诗",
        "rhythmic": "",
        "title": "雨后蔬盘可喜偶成",
        "preface": "",
        "paragraphs": [
            "过雨盘蔬日日新，从今休叹庾郎贫。",
            "寒虀安取咄嗟办，火食不忧生苑邻。",
            "野苋何施虽可鄙，美芹欲献去无因。",
            "干戈万里风尘晦，惭媿平生肉食人。"
        ],
        "notes": "",
        "id": "1f5aa41a7c1768803c221bddcf23d07f"
    },
    {
        "author": "滕茂实",
        "dynasty": "宋",
        "type": "诗",
        "rhythmic": "",
        "title": "五日",
        "preface": "",
        "paragraphs": [
            "节物惊心动远思，薰风又见浴兰时。",
            "空寻好句书纨扇，无复佳人系彩丝。",
            "酒注菖蒲唯欲醉，筒包菰黍不胜悲。",
            "明年此日当何处，风里孤蓬自不知。"
        ],
        "notes": "",
        "id": "5bbb943bf97d5cf30c0344c092955ff8"
    },
    {
        "author": "滕茂实",
        "dynasty": "宋",
        "type": "诗",
        "rhythmic": "",
        "title": "喜雨",
        "preface": "",
        "paragraphs": [
            "旱暵雨沾渥，丰穰都不疑。",
            "商羊应屡舞，布谷强多知。",
            "龙见宁非数，云行自有时。",
            "当年班夏令，曾得近丹墀。"
        ],
        "notes": "",
        "id": "bbb5f010ecc848f5dbd628a7fdc079cb"
    },
    {
        "author": "滕茂实",
        "dynasty": "宋",
        "type": "诗",
        "rhythmic": "",
        "title": "偶成",
        "preface": "",
        "paragraphs": [
            "纤云卷尽见秋容，古木交阴一埽空。",
            "雪压群山晓来雨，叶侵缺甃几番风。",
            "欲归未得人将老，屡送还来鬼亦穷。",
            "頼得子卿佳传在，整冠时读慰飘蓬。"
        ],
        "notes": "",
        "id": "bf7c2e83b5f0cdade49ecdb430639957"
    },
    {
        "author": "滕茂实",
        "dynasty": "宋",
        "type": "诗",
        "rhythmic": "",
        "title": "立春",
        "preface": "",
        "paragraphs": [
            "东皇布政物皆春，山色禽声便可人。",
            "满谷和风消积雪，半窗晴日动游尘。",
            "宫花插帽枝枝秀，菜甲堆槃种种新。",
            "拘窘经时成土俗，聊从一醉适天真。"
        ],
        "notes": "",
        "id": "88e1aaa0804d13ff79157186b0fdf22f"
    },
    {
        "author": "滕茂实",
        "dynasty": "宋",
        "type": "诗",
        "rhythmic": "",
        "title": "临终诗",
        "preface": "",
        "paragraphs": [
            "虀盐老书生，谬列王都官。",
            "索米了无补，从事敢辞难。",
            "殊邻复盟好，仗节来榆关。",
            "城守久不下，川涂望漫漫。",
            "俭辈果不惜，一往何当还。",
            "牧羊困苏武，假道拘张骞。",
            "流离念窘束，坐阅四序迁。",
            "同来悉言归，我独留塞垣。",
            "形影自相吊，国破家亦残。",
            "呼天竟不闻，痛甚伤肺肝。",
            "相逢老兄弟，悼叹安得挂。",
            "金人自南归，得志鞍马间。",
            "波澜卷大厦，一木难求安。",
            "世事宁有此，聊发我所存。",
            "爵禄非所慕，金珠敢怀贪。",
            "就不违我心，渠不汗我颜。",
            "昔燕破齐王，群臣望风奔。",
            "王蠋犹守节，燕人有甘言。",
            "经首自绝脰，感槩今昔闻。",
            "未尝食齐禄，徒以世为民。",
            "况我禄数世，一死何足论。",
            "远或死江海，近或死朝昏。",
            "敛我不须衣，裹尸以黄幡。",
            "题作宋臣墓，篆字当深刊。",
            "我室尚少艾，儿女皆童顽。",
            "四海无置锥，飘流倍悲酸。",
            "谁当给衣食，使不厄饥寒。",
            "岁时一酹我，犹足慰我魂。",
            "我魂亦悠悠，异乡寄沉冤。",
            "他时风雨夜，草木号空山。"
        ],
        "notes": "",
        "id": "59bbf0765c7abb5d5a9e40e52dd122cb"
    }
]