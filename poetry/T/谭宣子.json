[
    {
        "author": "谭宣子",
        "dynasty": "宋",
        "type": "词",
        "rhythmic": "侧犯",
        "title": "",
        "preface": "",
        "paragraphs": [
            "素秋渐爽，倚香曲枕情依旧。",
            "怀袖。",
            "浸数尺湘漪、簟纹皱。",
            "悲欢尽梦里，玉骨从消瘦。",
            "空又。",
            "思太液芙蓉未央柳。",
            "翔凤何在，乐府传孤奏。",
            "人病酒。",
            "有鸳鸯双字倩谁绣。",
            "拜月西楼，几声滴漏。",
            "应恐纨洁，已疏郎手。"
        ],
        "notes": "",
        "id": "68ee764dd97c2caacb99eca218a41588"
    },
    {
        "author": "谭宣子",
        "dynasty": "宋",
        "type": "词",
        "rhythmic": "摸鱼儿",
        "title": "",
        "preface": "",
        "paragraphs": [
            "掩朱弦、住听金缕。",
            "天涯同是羁旅。",
            "多情记把香罗袖，残粉半粘荆树。",
            "还信否。",
            "便忍道、石台暗寂春无主。",
            "分明间阻。",
            "那睡鸭嘘云，翔鸳溜月，此际更休语。",
            "人间世，谁识缄愁最苦。",
            "轻帆重解烟雨。",
            "而今翻笑周郎误。",
            "挑剔寒缸寻谱。",
            "游倦处。",
            "果因甚、亭亭瘦影如前度。",
            "无由寄与。",
            "待谢却梅花，东风为我，吹梦过淮浦。"
        ],
        "notes": "",
        "id": "c9c004f3d52032fb4a91d11fc65db330"
    },
    {
        "author": "谭宣子",
        "dynasty": "宋",
        "type": "词",
        "rhythmic": "春声碎",
        "title": "",
        "preface": "",
        "paragraphs": [
            "津馆贮轻寒，脉脉离情如水。",
            "东风不管，垂杨无力，总雨颦烟寐。",
            "栏干外。",
            "怕春燕掠天，疏鼓叠、春声碎。",
            "刘郎易憔悴。",
            "况是恹恹病起。",
            "蛮笺漫展，便写就新词，倩谁将寄。",
            "当此际。",
            "浑似梦峡啼湘，一寸相思千里。"
        ],
        "notes": "",
        "id": "30040f3f3662afe0643fb4251a57a677"
    },
    {
        "author": "谭宣子",
        "dynasty": "宋",
        "type": "词",
        "rhythmic": "江城子",
        "title": "",
        "preface": "",
        "paragraphs": [
            "嫩黄初染绿初描。",
            "倚春娇。",
            "索春饶。",
            "燕外莺边，想见万丝摇。",
            "便作无情终软美，天赋与，眼眉腰。",
            "短长亭外短长桥。",
            "驻金镳。",
            "系兰桡。",
            "可爱风流，年纪可怜宵。",
            "辨得重来攀折后，烟雨暗，不辞遥。"
        ],
        "notes": "",
        "id": "4fdefe25a9f203c674fd2ca8f53184e5"
    },
    {
        "author": "谭宣子",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "欲展吴笺咏杜娘。",
            "为停楚棹觅秦郎。",
            "藕花三十六湖香。",
            "珠颗翠檠饶宿泪，玉痕红退怯晨妆。",
            "小桥风月思凄凉。"
        ],
        "notes": "",
        "id": "b4f12fb82b5560727629190d692a480d"
    },
    {
        "author": "谭宣子",
        "dynasty": "宋",
        "type": "词",
        "rhythmic": "渔家傲",
        "title": "",
        "preface": "",
        "paragraphs": [
            "深意缠绵歌宛转。",
            "横波停眼灯前见。",
            "最忆来时门半掩。",
            "春不暖。",
            "犁花落尽成秋苑。",
            "叠鼓收声帆影乱。",
            "燕飞又趁东风软。",
            "目力漫长心力短。",
            "消息断。",
            "青山一点和烟远。"
        ],
        "notes": "",
        "id": "75bd68e3b946bbb92a71609718413fd1"
    },
    {
        "author": "谭宣子",
        "dynasty": "宋",
        "type": "词",
        "rhythmic": "玲珑四犯",
        "title": "",
        "preface": "",
        "paragraphs": [
            "碧黯塞榆，黄销堤柳，危栏谁料重抚。",
            "才情犹未减，指点惊如许。",
            "当时共伊东顾。",
            "为辞家、怕吟鹦鹉。",
            "衮衮波光，悠悠云气，陶写几今古。",
            "生尘每怜微步。",
            "渺江空岁晚，知在何处。",
            "土花封玉树。",
            "恨极山阳赋。",
            "吹芗扇底馀欢断，怎忘得、阴移庭午。",
            "离别苦。",
            "那堪听、敲窗冻雨。"
        ],
        "notes": "",
        "id": "eece50acd1e15db922ab2e0fc9cf536d"
    },
    {
        "author": "谭宣子",
        "dynasty": "宋",
        "type": "词",
        "rhythmic": "西窗烛",
        "title": "",
        "preface": "",
        "paragraphs": [
            "春江骤涨，晓陌微乾，断云如梦相逐。",
            "料应怪我频来去，似千里迢遥，伤心极目。",
            "为楚腰、惯舞东风，芳草萋萋衬绿。",
            "燕飞独。",
            "知是谁家箫声多事，吹咽寻常怨曲。",
            "尽教衿袖香泥涴，君不见、扬州三生杜牧。",
            "待泪华、暗落铜盘，甚夜西窗剪烛。"
        ],
        "notes": "",
        "id": "08e63bfa385c389b8f0eb48159710531"
    },
    {
        "author": "谭宣子",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "人病酒，生怕日高催绣。",
            "昨夜新翻花样瘦，旋描双蝶凑。",
            "闲凭绣床呵手，却说春愁还又。",
            "门外东风吹绽柳，海棠花厮勾。"
        ],
        "notes": "",
        "id": "210a0ee424973320a47497bf16d67f10"
    },
    {
        "author": "谭宣子",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "银漏滴，午夜平康巷陌。",
            "双掩兽环人语寂，馀香无处觅。",
            "回首旧游踪迹，绀碧染衣犹湿。",
            "一饷沉吟谁会得，月明春店笛。"
        ],
        "notes": "",
        "id": "5bbe8d1d68510cfe742784d3294282c7"
    },
    {
        "author": "谭宣子",
        "dynasty": "宋",
        "type": "词",
        "rhythmic": "长相思",
        "title": "",
        "preface": "",
        "paragraphs": [
            "净亭亭。",
            "步盈盈。",
            "蝉影明绡傅体轻。",
            "水边无限情。",
            "翠尊倾。",
            "翠环倾。",
            "归去如何睡得成。",
            "西风吹酒醒。"
        ],
        "notes": "",
        "id": "68dc3d72b81b971bc1986b4397d467a5"
    },
    {
        "author": "谭宣子",
        "dynasty": "宋",
        "type": "词",
        "rhythmic": "长相思",
        "title": "",
        "preface": "",
        "paragraphs": [
            "去路遥。",
            "归路遥。",
            "灯月光中立小桥。",
            "魂萦紫玉箫。",
            "风萧萧。",
            "雨萧萧。",
            "此夜相思空寂寥。",
            "梅花落丽谯。"
        ],
        "notes": "",
        "id": "c01dd7776158b6ca2949b04dc2f0b55b"
    },
    {
        "author": "谭宣子",
        "dynasty": "宋",
        "type": "词",
        "rhythmic": "鸣梭",
        "title": "",
        "preface": "",
        "paragraphs": [
            "织绡机上度鸣梭。",
            "年光容易过。",
            "萦萦情绪，似水烟山雾两相和。",
            "谩道当时何事，流盼动层波。",
            "巫影嵯峨。",
            "翠屏牵薜萝。",
            "不须微醉自颜酡。",
            "如今难凭麽。",
            "烛花销艳，但替人、垂泪满铜荷。",
            "赋罢西城残梦，犹问夜如何。",
            "星耿斜河。",
            "候虫声更多。"
        ],
        "notes": "",
        "id": "3488dadb9e982027f6a0746e15919203"
    }
]