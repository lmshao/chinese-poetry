[
    {
        "author": "汤炳龙",
        "dynasty": "宋",
        "type": "诗",
        "rhythmic": "",
        "title": "题晋王大令保母帖",
        "preface": "",
        "paragraphs": [
            "曹娥洛神遍堪舆，保母后出争澜趋。",
            "一时耳目喜新异，九原谁复哀意如。",
            "世人重艺不重义，每以好奇夸好事。",
            "集古金石半丰碑，逝者似为书者累。",
            "八百余载四字全，政同悬崖三百年。",
            "王畿不悟王元象，不如果也能兴怜。",
            "但道青毡故家物，肯因陵谷怜枯骨。",
            "耳孙犹尔况他人，崇韬安生何可忽。",
            "昭陵之盗犹兰亭，必无可欲乃妥灵。",
            "黄𨸂前车已如此，安保金蝉之墓终弗毁。"
        ],
        "notes": "",
        "id": "e3df951599582043b411f0a5655cffc5"
    },
    {
        "author": "汤炳龙",
        "dynasty": "宋",
        "type": "诗",
        "rhythmic": "",
        "title": "陆君实挽诗  其一",
        "preface": "",
        "paragraphs": [
            "七日阴霾事可知，楼船鱼贯果谁为。",
            "人心自感兴元诏，天意难同建武时。",
            "黄屋朔风那有济，角巾东路觉无期。",
            "公为万古纲常计，儿女扳船不暇悲。"
        ],
        "notes": "",
        "id": "c805425e8febeb89fa845c5be395bc6e"
    },
    {
        "author": "汤炳龙",
        "dynasty": "宋",
        "type": "诗",
        "rhythmic": "",
        "title": "陆君实挽诗  其二",
        "preface": "",
        "paragraphs": [
            "间关海岛岂谋身，婴臼存心力不能。",
            "天上龙章空结梦，人闲鱼腹了中兴。",
            "英雄一死从君父，忠义遗编托友朋。",
            "万里楚魂招不得，诗成惟有泪沾膺。"
        ],
        "notes": "",
        "id": "1a12e09e1af28bf33b527d615f8d4eb9"
    },
    {
        "author": "汤炳龙",
        "dynasty": "宋",
        "type": "诗",
        "rhythmic": "",
        "title": "题江贯道百牛图",
        "preface": "",
        "paragraphs": [
            "我本山阳田舍叟，家有淮南数千亩。",
            "江南倦客老不归，此田多为势家有。",
            "犹记少年学牧时，去时日出归日西。",
            "我生衣食仰此辈，爱之过于百里奚。",
            "祗今辛苦耕砚席，无处卖文长绝食。",
            "卷中邂逅黑牡丹，相逢喜是曾相识。",
            "负郭无须二顷田，一双栗角能几钱。",
            "数口之家便可饱，要如此图知何年。",
            "平生富贵非所愿，城府近来尤可厌。",
            "何时倒乘牛背眠东风，胜如仰看宣明面。"
        ],
        "notes": "",
        "id": "434e97e0ac7e23449f35f6fe2d0759ad"
    }
]