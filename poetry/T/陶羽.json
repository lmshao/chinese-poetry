[
    {
        "author": "陶羽",
        "dynasty": "宋",
        "type": "诗",
        "rhythmic": "",
        "title": "古歌赠岩主喜公",
        "preface": "",
        "paragraphs": [
            "喜公心眼如有灵，善择此岩来构扃。",
            "崖根踏碎暮烟碧，洞门凿破苍苔青。",
            "交加乱石虎狼队，纵横怪木龙蛟形。",
            "其间可以松萝招隠，云霞放情。",
            "傲复傲兮何富贵，恣复恣兮闲利名。",
            "况乎龙蛟勇背俟风雨，灵龟垂首思雷霆。",
            "我今方为年少英，青山未有归去心。",
            "他时致尧功业成，与师高卧白云深。"
        ],
        "notes": "",
        "id": "b0e3faa4ce028a314ce1c5b05a497da5"
    }
]