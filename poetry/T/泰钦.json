[
    {
        "author": "泰钦",
        "dynasty": "唐",
        "type": "诗",
        "rhythmic": "",
        "title": "古镜歌三首 一",
        "preface": "",
        "paragraphs": [
            "尽道古镜不曾见，借你时人看一徧。",
            "目前不覩一纤豪，湛湛冷光凝一片。",
            "凝一片，无背面，嫫母临妆不称情，潘生回首频嘉叹。",
            "何欣欣，何戚戚，好丑由来那个是（《大正藏》本作「从来那是的」）？",
            "只遮是，转沈醉，演若晨窥怖走时，子细思量还有以。",
            "我问颠狂不暂回，泪流向予声哀哀。",
            "哽咽未能申吐得，你头与影悠悠哉！悠悠哉，尔许多时那里来？",
            "迷云开，行行携手上高台。"
        ],
        "notes": "",
        "id": "49149296528055d4ab946a4bd523829b"
    },
    {
        "author": "泰钦",
        "dynasty": "唐",
        "type": "诗",
        "rhythmic": "",
        "title": "古镜歌三首 二",
        "preface": "",
        "paragraphs": [
            "谁云古镜无样度，古人出入何门户？",
            "门户君看不见时，即此为君全显露。",
            "全显露（《大正藏》本无此三字），与汝一生终保护。",
            "若遇知音请益来，逢人不得轻分付。",
            "但任作见面，不须生怕怖，看取当时演若多，直至如今成错悮。",
            "如今不省影分明，还是当时同一顾。",
            "同一顾，苦苦苦！。"
        ],
        "notes": "",
        "id": "8e46fb4accd43f6f81c25f20ce265336"
    },
    {
        "author": "泰钦",
        "dynasty": "唐",
        "type": "诗",
        "rhythmic": "",
        "title": "古镜歌三首 三",
        "preface": "",
        "paragraphs": [
            "古镜精明皎皎，皎皎徧照河沙。",
            "到处安名题字，除侬更有谁家？",
            "过去未来现在，诸佛镜上纤瑕。",
            "纤瑕垢尽无物，此真火里莲华。",
            "莲花千朵万朵，朵朵端然释迦。",
            "谁云俱尸入灭？谁云穿膝芦牙？不信镜中看取，羊车鹿车牛车。",
            "时人不识古镜，尽道本地清净。",
            "祇看清净是假，照得形容不正。",
            "或圆或短或长，若有纤豪俱病。",
            "劝君不如打破，镜去瑕消可莹。",
            "亦见杜口毘[耶]，亦知圆通少剩。",
            "（见景宋本《景德传灯录》卷三十。",
            "「耶」字原缺，据《大正藏》本补）。"
        ],
        "notes": "",
        "id": "719b50c6c324a9b7c214a786d395205b"
    },
    {
        "author": "泰钦",
        "dynasty": "唐",
        "type": "诗",
        "rhythmic": "",
        "title": "拟寒山 一",
        "preface": "",
        "paragraphs": [
            "今古应无坠，分明在目前。",
            "片云生晚谷，孤鹤下遥天。",
            "岸柳含烟翠，溪花带雨（《注华严经题法界观门颂》卷上作「露」）鲜。",
            "谁人知此意？令我忆南泉。"
        ],
        "notes": "",
        "id": "a59e38f88ad49ddcdf38af64b94ebc72"
    },
    {
        "author": "泰钦",
        "dynasty": "唐",
        "type": "诗",
        "rhythmic": "",
        "title": "拟寒山 二",
        "preface": "",
        "paragraphs": [
            "幽鸟语如篁，柳垂金线长。",
            "烟收山谷静，风送杏花香。",
            "永日萧然坐，澄心万虑亡。",
            "欲言言不及，林下好商量。"
        ],
        "notes": "",
        "id": "9224900e864620ce77f363237f26b011"
    },
    {
        "author": "泰钦",
        "dynasty": "唐",
        "type": "诗",
        "rhythmic": "",
        "title": "拟寒山 三",
        "preface": "",
        "paragraphs": [
            "谁信天真佛，兴悲几万般。",
            "蓼花开古岸，白鹭立沙滩。",
            "露滴庭莎长，云收溪月寒。",
            "头头垂示处，子细好生观（《注华严经题法界观门颂》卷上作「看」）。"
        ],
        "notes": "",
        "id": "84c292a89cfd2676e18139e7c63ebdf2"
    },
    {
        "author": "泰钦",
        "dynasty": "唐",
        "type": "诗",
        "rhythmic": "",
        "title": "拟寒山 四",
        "preface": "",
        "paragraphs": [
            "闲步游南陌，唯便野兴多。",
            "傍花看蝶舞，近柳听莺歌。",
            "稚子捞溪莱，山翁携蕨萝。",
            "问渠何处住，回首指前坡。"
        ],
        "notes": "",
        "id": "c1e3d160360e68cd7a040cc6f8cfd474"
    },
    {
        "author": "泰钦",
        "dynasty": "唐",
        "type": "诗",
        "rhythmic": "",
        "title": "拟寒山 五",
        "preface": "",
        "paragraphs": [
            "每思同道者，屈指有寒山。",
            "得意千峰下，无人共往还。",
            "朝看云片片，暮听水潺潺。",
            "若问幽奇处，侬家住此间。"
        ],
        "notes": "",
        "id": "935923f1b0b120325d30cce2284ae6e6"
    },
    {
        "author": "泰钦",
        "dynasty": "唐",
        "type": "诗",
        "rhythmic": "",
        "title": "拟寒山 六",
        "preface": "",
        "paragraphs": [
            "三春媚景时，叠嶂含烟雨。",
            "携蓝采蕨归，和米铛中煮。",
            "食罢展残书，莺鸟关关语。",
            "此情孰可论，唯我能相许。"
        ],
        "notes": "",
        "id": "d56b7871a18a55f2684684a1bdb61116"
    },
    {
        "author": "泰钦",
        "dynasty": "唐",
        "type": "诗",
        "rhythmic": "",
        "title": "拟寒山 七",
        "preface": "",
        "paragraphs": [
            "幽岩我自悟，路险无人到。",
            "寒烧带叶柴，倦即和衣倒。",
            "闲牕任月明，落叶从风扫。",
            "住兹不计年，渐觉垂垂老。"
        ],
        "notes": "",
        "id": "c391c3177c2231dfef52ba4af9769309"
    },
    {
        "author": "泰钦",
        "dynasty": "唐",
        "type": "诗",
        "rhythmic": "",
        "title": "拟寒山 八",
        "preface": "",
        "paragraphs": [
            "野老负薪归，催妇连宵织。",
            "看他家事忙，且道承谁力。",
            "问渠渠不知，特地生疑惑。",
            "伤嗟今古人，几个知恩德。"
        ],
        "notes": "",
        "id": "1f803842ddcb777b7926d1cfa4e0f477"
    },
    {
        "author": "泰钦",
        "dynasty": "唐",
        "type": "诗",
        "rhythmic": "",
        "title": "拟寒山 九",
        "preface": "",
        "paragraphs": [
            "自住国清寺，因循经几年。",
            "不穷三藏教，匪学祖师禅。",
            "一事攻烧火，余闲任性眠。",
            "生涯何所有？今古与人传。"
        ],
        "notes": "",
        "id": "853ec9e3d37c6074aeadb2ed7226c15e"
    },
    {
        "author": "泰钦",
        "dynasty": "唐",
        "type": "诗",
        "rhythmic": "",
        "title": "拟寒山 十",
        "preface": "",
        "paragraphs": [
            "飒飒西风起，飘飘细雨飞。",
            "前村孤岭上，樵父拥蓑归。",
            "蹑履寻荒径，搘筇似力微。",
            "时人应笑我，笑我者还稀。",
            "（《卍续藏经》本宋释子升、如祐编《禅门诸祖师偈颂》卷上之上。",
            "）。"
        ],
        "notes": "",
        "id": "0943b76daeabd7fdc2152d80d1f66508"
    }
]