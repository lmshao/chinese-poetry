[
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "续八咏 双溪占胜地",
        "preface": "",
        "paragraphs": [
            "占胜地，胜地难摹写。",
            "二水护城𬮱，千山带林野。",
            "山林鬰苍苍，千里遥相望。",
            "括苍转晓色，九峰含夕阳。",
            "危栏压雉堞，嘉名寄文章。",
            "阴晴阅变态，昼夜无故常。",
            "郊平涨潦渺沧溟，渚回澄波萦素练。",
            "霁后遥岑历历分，雾中叠嶂蒙蒙见。",
            "增远目兮双明，含清辉兮四面。",
            "奉分星之肸蚃，切宸居之眩转。",
            "邦人来此意以恭，客子临之游欲倦。",
            "神莫睹，敬先通。",
            "言有尽，兴无穷。",
            "烟笼野以浮碧，浪射霞而涌红。",
            "连赤松之佳气，过三洞之罡风。",
            "仰层阁而跂翼，俯浮梁而卧虹。",
            "数征帆而引兴，瞻倦翼而省躬。",
            "接弦歌之盈耳，震鼓角之凌空。",
            "洪钟发天半，清磬入云中。",
            "英灵降神异，膏腴生物丰。",
            "清绝兹楼景，佳哉冠江东。"
        ],
        "notes": "",
        "id": "b460b820be7ec8dd82cf5e358cee1c57"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "续八咏 八咏掞英词",
        "preface": "",
        "paragraphs": [
            "掞英词，英词有微意。",
            "怀章恋双阙，吟情深六义。",
            "秋月清可依，春风惠无私。",
            "草桐感霜露，鸿鹤伤羽仪。",
            "解玉佩，去朝会，驾朱旛，张皂盖。",
            "张盖非不荣，解佩难为情。",
            "青緺矫浊侈，锦帐怀休明。",
            "邦衣未容褫，况值佳山水。",
            "时来一登临，清旷豁千里。",
            "既为兹土愁，复云兹土美。",
            "揖林壑，俯清沦，摛锦绣，歌阳春。",
            "天球鸣兮朱弦奏，朱弦奏兮玉律新。",
            "灵均渊源，建安风度。",
            "参众体于柏梁，接遗声于楚赋。",
            "值重光，叹盈缺。",
            "曳长裾，怀散聚。",
            "想西园兮不复游，典南尉兮未能去。",
            "薄淮阳之见疎，幸浮邱而来顾。",
            "非流落以为患，谅热中而怨慕。",
            "景入咏以增辉，诗因楼而得趣。",
            "嗟暗投于拙目，指微瑕于宝璐。",
            "高文一何寥，绝境亦难遇。",
            "子期久云亡，蚍蜉祇撼树。"
        ],
        "notes": "",
        "id": "9f6c559201a1c2050d8cd64e326331d5"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "续八咏 千年增旧观",
        "preface": "",
        "paragraphs": [
            "增旧观，旧观已云美。",
            "栋宇未翚飞，贤侯为兴起。",
            "昔时兮清赏，昔日兮清文。",
            "挥弦兮归雁，隠几兮浮云。",
            "八篇合绮丽，万古垂芳芬。",
            "鹤归城郭幸未改，人去典型犹得闻。",
            "风流兮代变，城隅兮势逼。",
            "故迹兮溪山，灵祠兮门阈。",
            "凑香火于庶繁，局宇宙于褊侧。",
            "惜经度于无地，厌往来于如织。",
            "重旧贯于改作，付流年于未极。",
            "负吟咏之高名，起登眺之太息。",
            "侯至怀古贤，民乐值丰年。",
            "谋始规模壮，竞辰旌旆迁。",
            "落成駴不日，面势快瞻前。",
            "昔人应有待，神交臭兰茝。",
            "泪碑忽已新，革带俨如在。",
            "当时屈望郎，此意属真宰。",
            "楼高兮山远，野旷兮水长。",
            "冥冥兮鸿翼，渺渺兮鸥行。",
            "客至有永日，诗成无短章。",
            "见闻靡不逮，名实非自彰。",
            "隆昌七百载，作者永相望。"
        ],
        "notes": "",
        "id": "2a18baa670769b7ee84d069246d31014"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "续八咏 万象出新奇",
        "preface": "",
        "paragraphs": [
            "出新奇，新奇震吴越。",
            "经营得要领，呈露入轩闼。",
            "迢迢括苍山，虬龙南北环。",
            "中含七邑壤，下注溪流湾。",
            "昔楼已据胜，今楼与名称。",
            "东西倍轩豁，高下增比兴。",
            "极目送朝宗，目穷波未穷。",
            "万里出寸碧，千里来雄风。",
            "地迥月偏蚤，草绵心易忡。",
            "窗影射朝白，簷牙留晚红。",
            "村村辨回互，树树分玲珑。",
            "长烟低抹岸，远水浄涵空。",
            "云间无迅翼，天末识归篷。",
            "轮奂覩新作，邦人胡不乐。",
            "憧憧绝纷扰，寂寂宜淡泊。",
            "溪响答棋声，云影入杯酌。",
            "守澄心自知，客至意亦宜。",
            "哦诗句易得，凭槛坐忘疲。",
            "垂名千古地，一朝风景异。",
            "楹桷压闾阎，邱壑输胸次。",
            "清游未渠央，吾民那可忘。",
            "词章贲高阁，前后两甘棠。"
        ],
        "notes": "",
        "id": "7e95398be52767adc354dfd02ad33702"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "续八咏 迟日春偏丽",
        "preface": "",
        "paragraphs": [
            "春偏丽，偏丽两溪湄。",
            "三农喜趋事，万物欣逢时。",
            "伊吾土之洵乐，勤𤱶亩之东作。",
            "弥陇麦之旷望，遍水田之疏瀹。",
            "抽新绿之桑麻，换柔青之林薄。",
            "林薄初迁鶑，郊原膏泽晴。",
            "园花张锦烂，隄柳弄丝轻。",
            "落梅吹香尽，芳草连天生。",
            "游人自适意，客子偏伤情。",
            "韶华忽云暮，簷楹乱飞絮。",
            "南浦绿波澜，秀野深烟雾。",
            "鱼肥隠钓舟，沙煖多翘鹭。",
            "红残少踏青，日落喧竞渡。",
            "翩翩来去燕，芳洲啣泥便。",
            "弱羽度高城，斜拂微和扇。",
            "物态皆光辉，凭高自忘归。",
            "轻雷送夜雨，江色含朝晖。",
            "俗厚异观洧，服成思浴沂。",
            "所幸疠不作，但愿年无饥。",
            "宽书已屡下，宣布关深机。"
        ],
        "notes": "",
        "id": "aa58a69a8c564fde2122cb67e67da687"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "续八咏 薰风夏更宜",
        "preface": "",
        "paragraphs": [
            "夏更宜，更宜倚栏客。",
            "扇化养之清微，布丰美之涧泽。",
            "空翠幄之桑柘，涨黄云之麰麦。",
            "扫园囿之落红，溢𤱶浍之疎白。",
            "亘东西之入望，固高下之无择。",
            "响缫车于林野，度牧笛于阡陌。",
            "消永昼于尊罍，散轻暑于𫄨绤。",
            "嘉宾可以娱，尘襟可以释。",
            "俯槛草芊芊，怀人情脉脉。",
            "黄梅熟兮大霔，洪涛涨兮古渡。",
            "前渚长兮长已没，浮梁断兮断无路。",
            "驻征客之行舟，失远村之芳树。",
            "望青林之济溺，虑黄帕之为蠹。",
            "浪汹涌而未息，云冥蒙而犹固。",
            "幸学海不为远，忽安流已如故。",
            "赤日照奇峰，绝壑召神龙。",
            "奔雷过车响，急雨跳珠容。",
            "为霖利已溥，泼墨收无踪。",
            "微凉入殿阁，朝爽开心胸。",
            "高明可居君莫厌，变化莫测吟可供。"
        ],
        "notes": "",
        "id": "f00d36d873127e67159f79c938830697"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "续八咏 秋空月皎皎",
        "preface": "",
        "paragraphs": [
            "月皎皎，皎皎飞明镜。",
            "涤风露以孤高，照溪山而清静。",
            "协二气之金精，肃万物之西成。",
            "卷云衢之点缀，廓天路之澄清。",
            "扫埃𡏖于玉宇，流沆瀣于金茎。",
            "泛林光于远野，转簷影于高城。",
            "荡金蛇兮深浪涌，浸玉兔兮长滩平。",
            "射潜渊兮鱼龙动，冷巢栖兮乌鹊惊。",
            "在冰壶兮心腑快，吸琼华兮毛骨轻。",
            "念远人兮怀塞北，依末光兮思承明。",
            "颢气分深浅，素魄有亏盈。",
            "桥成牛女渡，日沈河汉倾。",
            "光辉半八月，忧乐殊群情。",
            "肃肃渐寒色，远雁向南征。",
            "此景皆奇绝，兹地独峥嵘。",
            "当午夜之寥閴，带远烟之蒙幂。",
            "认遥山于微微，分近树于历历。",
            "急捣衣之寒砧，引泊舟之横笛。",
            "繄赏心之难并，对兹焉真无敌。",
            "佳人兮怀哉，参已横兮归去来。"
        ],
        "notes": "",
        "id": "0c9fd4a056aef6b03bc77c6cca3f058f"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "续八咏 冬野雪垂垂",
        "preface": "",
        "paragraphs": [
            "雪垂垂，迥野望中奇。",
            "冥迷一色混，琢镂万般宜。",
            "严风初作意，爱日为收曦。",
            "千山淡若惨，万壑冻无姿。",
            "同云忽沍合，飞絮渐分披。",
            "漫天历乱落，洒槛横斜吹。",
            "粉浸两溪浪，琼削千林枝。",
            "素虬桥枕渚，冰柱瓦流澌。",
            "田种皆雍伯，弦绝非子期。",
            "沙头雁影灭，城角鸟声悲。",
            "烟孤辨村墅，天沈迷酒旗。",
            "爱登楼之纵目，忘起粟之侵肌。",
            "忽愁容以暂开，漏朝晖之照瞩。",
            "射积素之峰岭，认微波之溪谷。",
            "灿垂簷之明珠，烂开府之群玉。",
            "凛暮寒而复凝，洒夜声而相续。",
            "靓开阖以多端，玩朝昏而未足。",
            "孤松气独刚，百谷土增沃。",
            "积阴那可久，见𪾢深所欲。",
            "白雪与阳春，愿赓郢中曲。"
        ],
        "notes": "",
        "id": "db1b31316ee22d6b078b16c544610b42"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "游盖竹山",
        "preface": "",
        "paragraphs": [
            "篮舆东出雨初收，众山卷雾奔苍虬。",
            "麦田蒙蒙连千畴，去年见种今见秋。",
            "农家椀大即快活，使君不去能无羞。",
            "春光欲尽谁挽留，千林薿薿新绿柔。",
            "桐花远近淡无色，自开自落那关愁。",
            "洞天为我暂晴霁，使我蜡屐穷冥搜。",
            "天门发秀万马下，水口离立群峰稠。",
            "瀑泉对面泻绝壁，宝剑却倚丹凤楼。",
            "溪声喷薄雷震动，石色古怪神剜锼。",
            "洞门谽谺风飕飕，香炉峰下蛟龙湫。",
            "中峰特秀小为贵，左右旌节森戈矛。",
            "几时秘奥一日覩，谈笑指示君知不。",
            "精庐但欲占胜处，专事栋宇非良谋。",
            "飞阁跨水纳佳气，突兀堂殿居上头。",
            "轩窗高下有奇致，洗涤肺腑明双眸。",
            "我将于此栖羽流，凤笙鹤驾应来游。",
            "丹成一举凌九州，下视浊世如浮沤。",
            "灵祠款谒路阻修，层岩曲涧邃且幽。",
            "经营轮奂亦未就，挥金助尔何须求。",
            "晚云漠漠鸣雨鸠，仆痡泥滑吾欲休。",
            "虹桥列炬促归骑，城鼓已报初更筹。",
            "追攀别乘聊复尔，乘兴何如王子猷。",
            "习池不为倒载去，儿童不用拍手拦街讴。"
        ],
        "notes": "",
        "id": "a484d5546f0d65183b59ae8a18e8e7d8"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "石洞",
        "preface": "",
        "paragraphs": [
            "流泉在石上，细路在石下。",
            "天宇闭复开，竹树邃而雅。",
            "我来不值桂壑风，月寒病骨艰迎逢。",
            "野田午后爱日烘，杖藜扶去穿谾豅。",
            "霜清水落石正瘦，落叶拥径行龙钟。",
            "决流作瀑飞短虹，小阁踞坐尘虑空。",
            "萧然一笑出山去，回首峻壁纷青红。"
        ],
        "notes": "",
        "id": "5497fd549be52c4afaf6ad3c78f24dd9"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "云峰院",
        "preface": "",
        "paragraphs": [
            "木杪出危阁，轩窗罗翠屏。",
            "更须登石望，欲尽远山青。"
        ],
        "notes": "",
        "id": "0a98f704e22e312a5b0cf6e2740b67c8"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "村舍",
        "preface": "",
        "paragraphs": [
            "草色红泉井，桐阴白板扉。",
            "徘徊不忍去，坐待白云归。"
        ],
        "notes": "",
        "id": "8e6bf6a4450528d9addd5f1f7b357214"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "元应善利真人祠  其一",
        "preface": "",
        "paragraphs": [
            "周道昔波荡，王子生不辰。",
            "忠言谏壅川，亲意不我亲。",
            "天壤不可支，厌此浊世尘。",
            "乐师尔何知，吾将去上宾。"
        ],
        "notes": "",
        "id": "92a4b78e2fddb859962bfd82e337bd6f"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "元应善利真人祠  其二",
        "preface": "",
        "paragraphs": [
            "吹笙洛阳道，邂逅浮邱公。",
            "方瞳一莫逆，精思嵩高峰。",
            "剑舄我何有，飞驭凌刚风。",
            "时闻凤凰鸣，隠隠丹霞中。"
        ],
        "notes": "",
        "id": "e878970787e763b632f6d67549385de5"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "元应善利真人祠  其三",
        "preface": "",
        "paragraphs": [
            "弦月何皎皎，缑山何巍巍。",
            "上有白鹤驾，聊与时人期。",
            "后天凋三光，何必千年归。",
            "金阙帝有命，吾非丁令威。"
        ],
        "notes": "",
        "id": "8e3198ef205d2b9f67467b24699f1399"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "元应善利真人祠  其四",
        "preface": "",
        "paragraphs": [
            "帝念下土民，山川分百灵。",
            "命汝右弼君，秘宇开金庭。",
            "阖辟阴阳机，五岳趋朝缨。",
            "暇日帝汝思，时时来玉京。"
        ],
        "notes": "",
        "id": "a825b4be6d3e4a5ff21d455c5314adb9"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "元应善利真人祠  其五",
        "preface": "",
        "paragraphs": [
            "桐柏亦何有，清辉照琼台。",
            "众泉注金石，万木罗琳瑰。",
            "玉室静窈窕，鹤辔纷徘徊。",
            "紫云拥飞盖，知是真仙来。"
        ],
        "notes": "",
        "id": "144c5ca8b5c138e0b8170e8ed97425d5"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "元应善利真人祠  其六",
        "preface": "",
        "paragraphs": [
            "丹符列素奏，黄水晞云浆。",
            "吾道固欲传，世人殊可伤。",
            "授汝紫阳周，语尔茅山杨。",
            "食之仙人芝，引袂同飞翔。"
        ],
        "notes": "",
        "id": "efd580769f72fcdd66fcc3cfa1db1c02"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "元应善利真人祠  其七",
        "preface": "",
        "paragraphs": [
            "丹邱壤千里，水旱固所司。",
            "吾民实可矜，有守孰不祈。",
            "应汝捷影响，乐岁免阻饥。",
            "万民齐叫阍，天子远亦知。"
        ],
        "notes": "",
        "id": "a06d6671dcf3d49d3d1152172376dcbd"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "元应善利真人祠  其八",
        "preface": "",
        "paragraphs": [
            "天子锡荣号，贲我灵宫祠。",
            "吾道岂加损，群心自瞻依。",
            "峩峩芙蓉冠，剑佩明朱衣。",
            "自周迄于今，千载弥光辉。"
        ],
        "notes": "",
        "id": "588c6dce989fa26e26a2e711e9a4ad7c"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "元应善利真人祠  其九",
        "preface": "",
        "paragraphs": [
            "外传炯遗迹，真诰垂微言。",
            "子微有妙笔，罗列丹青传。",
            "我生后诸子，倾心慕真诠。",
            "像设俨如在，白云聊续篇。"
        ],
        "notes": "",
        "id": "1818d46d1f0097b90c4f26468b1a9754"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "行登新现潭  其一",
        "preface": "",
        "paragraphs": [
            "荞麦花齐晚稻黄，今年此地是仙乡。",
            "篮舆又作山中去，敬为神龙一瓣香。"
        ],
        "notes": "",
        "id": "0eb667b3024963b11caf38a08f3c9583"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "行登新现潭  其二",
        "preface": "",
        "paragraphs": [
            "薄雨轻云掩翠微，丰年何物不熙熙。",
            "拒霜也效嫣然笑，白白红红出短篱。"
        ],
        "notes": "",
        "id": "5668a076524134ba05b918d1acfcce6c"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "辛丑正月上休日谒灵康庙拜滕公祠",
        "preface": "",
        "paragraphs": [
            "苍山余雪在云端，五两摇风减晓寒。",
            "谷应笙簧成两部，日涵烟水上三竿。",
            "相逢戏事留仙传，如在英魂激壮肝。",
            "分职幽明均报国，愿神终赐免空官。"
        ],
        "notes": "",
        "id": "7380fd9fcdf6a11e827d5877eb9d2083"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "送钱守归朝除大农二首  其一",
        "preface": "",
        "paragraphs": [
            "北海廉平守，曾为汉大农。",
            "此邦高治行，今日继前风。",
            "饥馑难于政，循良茂厥功。",
            "好将清静对，推与四方同。"
        ],
        "notes": "",
        "id": "e711da23e4ae8a024cdd5cecadca0baa"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "送钱守归朝除大农二首  其二",
        "preface": "",
        "paragraphs": [
            "贱迹归田里，高怀不世情。",
            "细倾忧国酒，频话及时耕。",
            "紫橐恩将近，茅茨计未成。",
            "攀辕无好语，所愿达时英。"
        ],
        "notes": "",
        "id": "841505c1255f8debaec881ecc8a6f6c9"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "代家君答闻老诗三首  其一",
        "preface": "",
        "paragraphs": [
            "流水高山举似谁，我惭善听匪钟期。",
            "三诗历历皆可语，仿佛当时病可师。"
        ],
        "notes": "",
        "id": "3981e28cc336dbbe29cc3464a971a700"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "代家君答闻老诗三首  其二",
        "preface": "",
        "paragraphs": [
            "附热衔泥不足言，尔来杖锡亦纷然。",
            "不趋𬬻炭趋寒谷，青白于中觉汝贤。"
        ],
        "notes": "",
        "id": "b47ac4c0081680d86e6bfdf0daa81af1"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "代家君答闻老诗三首  其三",
        "preface": "",
        "paragraphs": [
            "江山天借使诗昌，太守风流似沈郎。",
            "莫作推敲冲导其，好携佳句过黄堂。"
        ],
        "notes": "",
        "id": "dd2ca3eb6c9bf8f7ef7695edd52c9e6c"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "读章嘉甫诗",
        "preface": "",
        "paragraphs": [
            "句法亡来久，诗坛忽有人。",
            "看君哦字苦，胜我食芝新。",
            "国史空遗恨，竿门未识真。",
            "尚须樽酒细，非效捧心颦。"
        ],
        "notes": "",
        "id": "c080fa5952606fecf789a5e1bb23f4bc"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "次季弼索杨继甫诗  其一",
        "preface": "",
        "paragraphs": [
            "诗来得得巧搜寻，清似壶冰洗我心。",
            "白雪阳春皆绝唱，高山流水欠知音。",
            "秦淮淼淼涵秋影，楚岸迢迢起夕阴。",
            "此际须君速相就，寒鸦趁侣欲投林。"
        ],
        "notes": "",
        "id": "2a7e1622f4a0813403cf4375bb382dca"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "次季弼索杨继甫诗  其二",
        "preface": "",
        "paragraphs": [
            "爱山欲作杪秋寻，薄宦逢回倦壮心。",
            "排遣牢愁须鲁酒，激扬逸气和春音。",
            "归与物色荒山径，晚矣功名惜寸阴。",
            "寂寞孤芳聊自守，不殊兰芷在深林。"
        ],
        "notes": "",
        "id": "8efa45f1fb4457e6e48fba1c2677b28b"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "绣川湖",
        "preface": "",
        "paragraphs": [
            "众水汇山麓，平湖天宇宽。",
            "千家连岛屿，十里带林峦。",
            "柳长波澜阔，荷衰风月寒。",
            "吾将乘一棹，谁与办纶竿。"
        ],
        "notes": "",
        "id": "1e75b64fbede1d1a8bd58a7ca9175c39"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "题刘能之书室日静斋",
        "preface": "",
        "paragraphs": [
            "书斋一明窗，平湖在轩闼。",
            "良朋求我名，题榜子听说。",
            "心静见天地，水静烛毫发。",
            "槁木兼死灰，智动此机栝。",
            "微风不扬波，方寸皦明月。",
            "一举在云霄，期汝兹奋发。"
        ],
        "notes": "",
        "id": "79dedceebc4fb4c60fec28cb8cb2afdd"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "雨花台  其一",
        "preface": "",
        "paragraphs": [
            "竟夕飞花一尺围，今朝晴色荷神禧。",
            "共寻萧寺因乘兴，直上高台是爱奇。",
            "𫛛鹊余寒通北极，凤凰斜照落西垂。",
            "诗成似得江山助，莫遣金陵胜侣知。"
        ],
        "notes": "",
        "id": "31cd3ab6af94fe101fbd8cb34cb1d35d"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "雨花台  其二",
        "preface": "",
        "paragraphs": [
            "促膝红炉拥肉围，浅斟竹叶介繁禧。",
            "明年雪里人应健，醉客诗成语益奇。",
            "戏掬巧争肌玉莹，快餐不省鬓丝垂。",
            "归来鼻息春雷动，晴日三竿总未知。"
        ],
        "notes": "",
        "id": "5bd7996cb45cf00fae921515b237548f"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "雨花台  其三",
        "preface": "",
        "paragraphs": [
            "因时兴灭易成空，更向层台觅旧踪。",
            "江渚余寒栖白鹭，山岗晴色转青龙。",
            "风烟暖入千林景，丝管春生万井容。",
            "堪笑冷官诗思苦，绝尘高韵以难从。"
        ],
        "notes": "",
        "id": "c3ee2d1379c58eb182c6788a52777423"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "长台途中",
        "preface": "",
        "paragraphs": [
            "冲晓入山去，行行遵远途。",
            "滩头横略彴，林表出浮图。",
            "麦饭田家饷，松醪野店酤。",
            "红尘自扰扰，心与白云孤。"
        ],
        "notes": "",
        "id": "45f8f978c77a8aae4ea5074c28c0247b"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "蜡梅十五绝和陈天予韵  其一",
        "preface": "",
        "paragraphs": [
            "此花清绝似幽人，苦耐冰霜不爱春。",
            "蜡蕊轻明香万斛，黄姑端的是前身。"
        ],
        "notes": "",
        "id": "ee01e2e6ee712987bb56d9a2b4f5138b"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "蜡梅十五绝和陈天予韵  其二",
        "preface": "",
        "paragraphs": [
            "点缀何曾待化人，密房琐琐暗藏春。",
            "定应昔与江梅友，惹得清香尚满身。"
        ],
        "notes": "",
        "id": "e3406e17f976f371761f6433f4be1711"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "蜡梅十五绝和陈天予韵  其三",
        "preface": "",
        "paragraphs": [
            "袂剪黄罗亦可人，君诗剩觅小园春。",
            "最怜丈室铜瓶里，独对维摩似病身。"
        ],
        "notes": "",
        "id": "12b87f134e7657b0c13d2ddcba57d5f8"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "蜡梅十五绝和陈天予韵  其四",
        "preface": "",
        "paragraphs": [
            "黄姑侍女两三人，散作名家不嫁春。",
            "仙桂飘零篱菊尽，香容付与雪中身。"
        ],
        "notes": "",
        "id": "d8bd56de99596f87f37f6845074b94b9"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "蜡梅十五绝和陈天予韵  其五",
        "preface": "",
        "paragraphs": [
            "日暮天寒倚竹人，淡粧别有一般春。",
            "紫橐深贮香无限，金缕初裁稳称身。"
        ],
        "notes": "",
        "id": "37922315735dbb57d967e0edf088dd85"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "蜡梅十五绝和陈天予韵  其六",
        "preface": "",
        "paragraphs": [
            "山麝时时暗袭人，蔷薇露湿满枝春。",
            "若教粉蝶知音耗，应怨韶华枉误身。"
        ],
        "notes": "",
        "id": "a6171aab69ad2ed6fd27753fb3493aac"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "蜡梅十五绝和陈天予韵  其七",
        "preface": "",
        "paragraphs": [
            "的皪光明色照人，枝头已有十分春。",
            "我惊唤作菩提树，为是如来幻化身。"
        ],
        "notes": "",
        "id": "4569a9e5051c193dcc63e036687f8383"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "蜡梅十五绝和陈天予韵  其八",
        "preface": "",
        "paragraphs": [
            "不管江梅妬杀人，壶中日月已先春。",
            "恰如姑射神仙子，野服高闲物外身。"
        ],
        "notes": "",
        "id": "06315ac49ac176b963e7f7f8e0f8184c"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "蜡梅十五绝和陈天予韵  其九",
        "preface": "",
        "paragraphs": [
            "长伴南枝带雪开，浑无蜂蝶去徘徊。",
            "可能熟识金仙面，只有诗人日日来。"
        ],
        "notes": "",
        "id": "035f82cb0dc5a4e137b4081e152eccff"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "蜡梅十五绝和陈天予韵  其一〇",
        "preface": "",
        "paragraphs": [
            "只恐幽花取次开，哦诗忍冻几徘徊。",
            "莫猜野服风情浅，解把天香暗里来。"
        ],
        "notes": "",
        "id": "aae97efe2482473d76aa5bead19c8c32"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "蜡梅十五绝和陈天予韵  其一一",
        "preface": "",
        "paragraphs": [
            "甚欲陪君酒瓮开，寒侵病骨却徘徊。",
            "不辞更琢金仙句，图得抛砖换玉来。"
        ],
        "notes": "",
        "id": "3608f74811ea56b2e144c2c17a5af98a"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "蜡梅十五绝和陈天予韵  其一二",
        "preface": "",
        "paragraphs": [
            "为爱凌晨细细开，谁人伴我独徘徊。",
            "朝阳满树无尘滓，寒雀惊窥欲下来。"
        ],
        "notes": "",
        "id": "09639f0a12fd4b67994dae1e7349aeb1"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "蜡梅十五绝和陈天予韵  其一三",
        "preface": "",
        "paragraphs": [
            "一点轻明照雪开，六花惊妬亦徘徊。",
            "清香不在江梅后，底事全无驿使来。"
        ],
        "notes": "",
        "id": "7d6571aac1e7bd16a48bbd6bffdef824"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "蜡梅十五绝和陈天予韵  其一四",
        "preface": "",
        "paragraphs": [
            "几岁岩扃独自开，何人立马为徘徊。",
            "只因坡谷传佳句，惹得寻春使少来。"
        ],
        "notes": "",
        "id": "275541f990c2ddd3d8ba2a2316dcb7df"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "蜡梅十五绝和陈天予韵  其一五",
        "preface": "",
        "paragraphs": [
            "积雪愁阴久不开，为怜花冷故徘徊。",
            "凭君琢句留金蕊，待取霜风送月来。"
        ],
        "notes": "",
        "id": "b03437718daf0dfeffd3e534c9920eb9"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "蜡梅",
        "preface": "",
        "paragraphs": [
            "凌寒不独早梅芳，玉艳更为一样粧。",
            "懒著霓裳贪野服，自然仙骨有天香。",
            "轻明最是宜风日，冷淡从来傲雪霜。",
            "欲识清奇无尽处，中间深佩紫罗囊。"
        ],
        "notes": "",
        "id": "1de031f1fb5534d2b615bf230e50acdf"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "难老堂吴居厚为祖母作张子昭刘文叔史直翁赋诗",
        "preface": "",
        "paragraphs": [
            "风树感亲寿，忽若冬陨霜。",
            "以孙养祖母，惴惴驹隙光。",
            "无孙又继绝，此意谁激昂。",
            "吴氏有纯孝，业业含饴傍。",
            "延年寓题榜，戏彩勤奉觞。",
            "诗成三巨公，令德昭不忘。",
            "九原邈已远，遗范悲空堂。"
        ],
        "notes": "",
        "id": "5d31de23334d2f1d6a585f7dea087dee"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "题止一堂",
        "preface": "",
        "paragraphs": [
            "艮不获其身，人无监流水。",
            "畎亩义惓惓，时止非吾止。"
        ],
        "notes": "",
        "id": "fc3d00c8738706abd5046ab3420e9e78"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "贺孙知从改章服",
        "preface": "",
        "paragraphs": [
            "蚤岁蹉蛇晚节全，举觞犹自吸长川。",
            "紫泥优渥逢熙事，朱绂荣华慰暮年。",
            "强效琼杯哦庆语，欲将铁杖寿真仙。",
            "明堂尚有蒲轮召，未许终闲野水船。"
        ],
        "notes": "",
        "id": "c4ae64afbbfec945ce60b7fa4884961b"
    },
    {
        "author": "唐仲友",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "万斛出时非择地，一泓澄处本无心。"
        ],
        "notes": "",
        "id": "89059e6878c5ce3b3ee22a71d2dae697"
    }
]