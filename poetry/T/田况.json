[
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "题琴台",
        "preface": "",
        "paragraphs": [
            "西汉文章世所知，相如闳丽冠当时。",
            "游人不赏凌云赋，只说琴台是故基。"
        ],
        "notes": "",
        "id": "58a0ad42a0b5074b84e40926f8a80c1d"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 元日登安福寺塔",
        "preface": "",
        "paragraphs": [
            "岁历起新元，锦里春意早。",
            "诘旦会朋采，群游候驺导。",
            "像塔倚中霄，翚檐结重橑。",
            "随俗纵危步，超若落清昊。",
            "千里如指掌，万象可穷讨。",
            "野阔山势回，寒余林色老。",
            "遨赏空闾巷，朅来喧稚耄。",
            "人物事多闲，车马拥行道。",
            "顾此欢娱俗，良慰羁远抱。",
            "第忧民政疎，无庸答宸造。"
        ],
        "notes": "",
        "id": "6720d50289277ccb6cf221e37c934b4e"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 二日出城",
        "preface": "",
        "paragraphs": [
            "初岁二之日，言出东城𬮱。",
            "缇骑隘重郛，淤车坌行尘。",
            "原野信滋腴，景物争光新。",
            "青畴隠遥坝，弱柳垂芳津。",
            "逻卒具威械，祭墦列重茵。",
            "俗尚各有时，孝思情则均。",
            "归途喧鼓铙，聚观无富贫。",
            "坤隅地力狭，百业常苦辛。",
            "设微行乐事，何由裕斯民。",
            "守侯其勉旃，亦足彰吾仁。"
        ],
        "notes": "",
        "id": "6eb303614f49c1fe61da433254ffe4ab"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 五日州南门蚕市",
        "preface": "",
        "paragraphs": [
            "齐民聚百货，贸鬻贵及时。",
            "乘此耕桑前，以助农绩资。",
            "物品何其伙，碎璅皆不遗。",
            "编𥮜列箱筥，饬木柄镃𫓹。",
            "备用诚为急，舍器工曷施。",
            "名花蕴天艳，灵药昌寿祺。",
            "根萌渐开发，蔂载相参差。",
            "游人衒识赏，善贾求珍奇。",
            "予真徇俗者，行观亦忘疲。",
            "日暮宴觞罢，众皆云适宜。"
        ],
        "notes": "",
        "id": "8f9e65577e9be087e9b55135868d1ec2"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 上元灯夕",
        "preface": "",
        "paragraphs": [
            "予尝观四方，无不乐嬉游。",
            "惟兹全蜀区，民物繁它州。",
            "春宵宝灯然，锦里香烟浮。",
            "连城悉奔骛，千里穷边陬。",
            "衯裶合绣袂，𫐆辘驰香辀。",
            "人声震雷远，火树华星稠。",
            "鼓吹匝地喧，月光斜汉流。",
            "懽多无永漏，坐久凭高楼。",
            "民心感上恩，释呗歌神猷。",
            "齐音祝东北，帝寿长嵩邱。"
        ],
        "notes": "",
        "id": "a9293bea1d1bfb3438a0928627fa3da0"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 二十三日圣寿寺前蚕市",
        "preface": "",
        "paragraphs": [
            "龙断争趋利，仁园敞邃深。",
            "经年储百货，有意享千金。",
            "器用先农事，人声混乐音。",
            "蚕丛故祠在，致祝顺民心。"
        ],
        "notes": "",
        "id": "126fc2aa77699e6fe8657fe7bf998d79"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 二十八日谒生禄祠游浄众寺",
        "preface": "",
        "paragraphs": [
            "千骑出重𬮱，严祠浄宇邻。",
            "映林沽酒斾，迎马献花人。",
            "艳日披江雾，香飚起路尘。",
            "韶华特明媚，不似远方春。"
        ],
        "notes": "",
        "id": "9daa34354b6be8978b67bad6dfe47998"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 二月二日游江会宝历寺",
        "preface": "",
        "paragraphs": [
            "昔年张复之来乘寇乱余。",
            "三春虽宴赏，四野犹艰虞。",
            "遂移踏青会，登舟恣游娱。",
            "戒备渐解弛，人情悉安舒。",
            "垂兹五十年，材哲不敢逾。",
            "愚来再更朔，遽及仲春初。",
            "彩舵列城隈，画船满江隅。",
            "轻桡下奔濑，纵舆临精庐。",
            "因思贤守事，所作民乃孚。",
            "慈惠未为大，大者其忘诸。"
        ],
        "notes": "",
        "id": "b22794867f0041066426c5939b55461e"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 八日太慈寺前蚕市",
        "preface": "",
        "paragraphs": [
            "蜀虽云乐土，民勤过四方。",
            "寸壤不容隙，仅能充岁粮。",
            "间或容堕孏，曷能备凶痒。",
            "所以农桑具，市易时相望。",
            "野氓集广鄽，众贾趋宝坊。",
            "惇本诚急务，戒其靡愆常。",
            "兹会良足喜，后贤勿忽忘。"
        ],
        "notes": "",
        "id": "d30937171a379253159e9f467c137cbf"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 寒食出城",
        "preface": "",
        "paragraphs": [
            "郊外融和景，浓于城市中。",
            "歌声留客醉，花意尽春红。",
            "游人一何乐，归驭莫怱怱。"
        ],
        "notes": "",
        "id": "4b7474ae4ae45ce3186027011e5126c5"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 开西园",
        "preface": "",
        "paragraphs": [
            "春山寒食节，夜雨昼晴天。",
            "日气薰花色，韵光徧锦川。",
            "临流飞凿落，倚榭立秋千。",
            "槛外游人满，林间饮帐鲜。",
            "众音方杂遝，余景更留连。",
            "座客无辞醉，芳菲又一年。"
        ],
        "notes": "",
        "id": "e1230d91d2e1029a19c1ee71f7f3ca06"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 三月三日登学射山",
        "preface": "",
        "paragraphs": [
            "丽日照芳春，良会重元巳。",
            "阳滨修祓除，华林程射技。",
            "所尚或不同，兹俗亦足喜。",
            "门外盛车徒，山半列鄽市。",
            "彩堋飞镝远，醉席歌声起。",
            "回头望城郭，烟霭相表里。",
            "秀色满郊原，遥景落川涘。",
            "目倦意犹远，思余情未已。",
            "登高贵能赋，感物畅幽旨。",
            "宜哉贤大夫，由斯见材美。"
        ],
        "notes": "",
        "id": "c73fb42685a2722644d47bd1840d0d7e"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 九日太慈寺前蚕市",
        "preface": "",
        "paragraphs": [
            "高阁长廊门四开，新晴市井绝纤埃。",
            "老农肯信忧民意，又见笙歌入寺来。"
        ],
        "notes": "",
        "id": "1f1bf0786ca1ce28fc87eab62e2d55f0"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 二十一日游海云山",
        "preface": "",
        "paragraphs": [
            "春山缥翠一谿清，满路游人语笑声。",
            "自愧非才无异绩，止随风俗顺民情。"
        ],
        "notes": "",
        "id": "41e77140fe3b37f6f0c480dd09f0ab5f"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 三月十四日太慈寺建乾元节道场",
        "preface": "",
        "paragraphs": [
            "赤精流景铄，朱夏向清和。",
            "绀宇修祠盛，华封祝庆多。",
            "簪裳千载遇，钟梵五天歌。",
            "远俗尤熙泰，皇猷信不颇。"
        ],
        "notes": "",
        "id": "489b4f51f7996d7d7435f38fff47e885"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 乾元节",
        "preface": "",
        "paragraphs": [
            "感帝开鸿绪，薰风正阜生。",
            "亿年逢景运，万国赞丕平。",
            "瑞霭承龙阙，晨曦启凤城。",
            "胪宾趋陛墄，乐舞备韶英。",
            "译导来珍贡，酺懽洽颂声。",
            "曼龄均庆祝，闿泽慰群情。",
            "地有扪参远，人怀就日诚。",
            "愿将民共乐，聊以报皇明。"
        ],
        "notes": "",
        "id": "698ff636095a00552c6b75fb0fcc5c5e"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 四月十九日泛浣花溪",
        "preface": "",
        "paragraphs": [
            "浣花溪上春风后，节物正宜行乐时。",
            "十里绮罗青盖密，万家歌吹绿杨垂。",
            "画船叠鼓临芳溆，彩阁凌波泛羽巵。",
            "霞景渐曛归櫂促，满城懽醉待旌旗。"
        ],
        "notes": "",
        "id": "e6492dae52c4accb7ccea7bfca3c691c"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 伏日会江渎池",
        "preface": "",
        "paragraphs": [
            "长空赤日真可畏，三庚遇火气伏藏。",
            "温风淟涊鬰不开，流背汗浃思清凉。",
            "江渎祠前有流水，懽注蓄泄为池塘。",
            "沈沈隆厦压平岸，好树荫亚芙蕖香。",
            "登舟命酒宾朋集，逃暑大饮宜满觞。",
            "丝竹聒耳非自乐，肆望观者如堵墙。",
            "吾侪未能免俗累，近日颇困炎景长。",
            "今晨纵游不觉暮，形为外役暑亦忘。",
            "岂如高斋涤百虑，危坐自造逍遥乡。"
        ],
        "notes": "",
        "id": "e48219db92e6e28319252b018f199a59"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 七月六日晚登太慈寺阁观夜市",
        "preface": "",
        "paragraphs": [
            "万里银潢贯紫虚，桥边螭辔待星姝。",
            "年年巧若从人乞，未省灵恩徧得无。"
        ],
        "notes": "",
        "id": "db4cd280ab42634cdef1d852bc2780a0"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 七月十八日太慈寺观施盂兰盆",
        "preface": "",
        "paragraphs": [
            "飞阁穹隆轶翠烟，盂兰盛会众喧阗。",
            "且欣酷暑从兹减，渐有凉风快夕眠。"
        ],
        "notes": "",
        "id": "f4f42554673cbaf80275f0b6b158bd76"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 重阳日州南门药市",
        "preface": "",
        "paragraphs": [
            "岷峨旁礴天西南，灵滋秀气中潜含。",
            "草木瓌富百药具，山民采捋知辛甘。",
            "成都府门重阳市，远近凑集争赍担。",
            "市人谲狯亦射利，颇觉良恶相追参。",
            "旁观有叟意气古，肌面皯黣毛䰐𩭹。",
            "卖药数种人罕识，单衣结缕和阴岚。",
            "成都处士足传记，劝诫之外多奇谈。",
            "盛言每岁重阳市，屡有仙迹交尘凡。",
            "俗流闻此动非觊，不识妙理徒规贪。",
            "惟期幸遇化金术，未肯投足栖云嵓。",
            "予于神仙无所求，一离常道非所躭。",
            "但喜山民药货售，归助农业增耡芟。"
        ],
        "notes": "",
        "id": "b1b23e4cbc69fd055a941449ed2effb1"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "成都遨乐诗二十一首 冬至朝拜天庆观会太慈寺",
        "preface": "",
        "paragraphs": [
            "景至履佳辰，朝祖著国令。",
            "黄宫启潜萌，紫宇晨荫映。",
            "阳德比君子，吾道实可庆。",
            "矧丁皇运亨，遇主尧舜圣。",
            "坤维最远方，拙者此尸政。",
            "雅俗旧儒文，民牒少讼争。",
            "幸足宣上恩，惟恐盭物性。",
            "良时不易得，行乐未为病。",
            "高会纵嬉游，丰岁愈繁盛。",
            "兴众助驩欣，寄情于俚咏。"
        ],
        "notes": "",
        "id": "00ce31072fa4866e5e027bbe218efe65"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "赠都监雍元规",
        "preface": "",
        "paragraphs": [
            "醒时莫忆醉时事，今日休言昨日非。",
            "池上风光宜共釂，劝君不要半酣归。"
        ],
        "notes": "",
        "id": "0527321649916b9f29355cff3cad0421"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "颍水",
        "preface": "",
        "paragraphs": [
            "先生尝此傲明时，绿袖清波万古奇。",
            "应有好名心未息，滩头洗耳欲人知。"
        ],
        "notes": "",
        "id": "04ff96f0658fea6bb9d9346be6c63635"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "寄道士张明真",
        "preface": "",
        "paragraphs": [
            "澹静姿仪简旷纵，结庵深对大茅峰。",
            "坐忘世故愁应少，道断人情语亦慵。",
            "万里信音凭鹤到，一厨烟火倩猿供。",
            "几时归侍虚皇驾，七色霞衣九色龙。"
        ],
        "notes": "",
        "id": "365fcb3ad87350bed0aa8027e6ab61a3"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "曲终甚喜询前事，自言本是都知子。",
            "当时此地最繁华，酒酣不觉恣矜夸。",
            "若使斯人解感伤，岂能终老爱琵琶。"
        ],
        "notes": "",
        "id": "df041a734fe11b0cd18a291d56cfc788"
    },
    {
        "author": "田况",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "丹凤诏不起，白云藏更深。"
        ],
        "notes": "",
        "id": "1f388e3a10e7acd4d71f9d24a41e12ab"
    }
]