[
    {
        "author": "滕白",
        "dynasty": "宋",
        "type": "诗",
        "rhythmic": "",
        "title": "题汶川村居",
        "preface": "",
        "paragraphs": [
            "种茶岩接红霞坞，灌稻泉生白石根。",
            "皤腹老翁眉似雪，海棠花下戏儿孙。"
        ],
        "notes": "",
        "id": "f34ddc7b8a21a2bc0ba31f84b83cdcdf"
    },
    {
        "author": "滕白",
        "dynasty": "宋",
        "type": "诗",
        "rhythmic": "",
        "title": "燕",
        "preface": "",
        "paragraphs": [
            "短羽新来别海阳，真珠高卷语雕梁。",
            "佳人未必全听尔，正把金针绣凤凰。"
        ],
        "notes": "",
        "id": "db9faed752004947ca827cbe1b5d79ef"
    },
    {
        "author": "滕白",
        "dynasty": "宋",
        "type": "诗",
        "rhythmic": "",
        "title": "山行",
        "preface": "",
        "paragraphs": [
            "马头闲觉入从容，叠嶂清秋度百重。",
            "长见孤云能作雨，未应片水不藏龙。",
            "花村几处连修竹，涧石谁家倚瘦松。",
            "本若无心许明代，好寻巢许此韬踪。"
        ],
        "notes": "",
        "id": "d8ddb7145b66df26619138bb7245bc2e"
    },
    {
        "author": "滕白",
        "dynasty": "宋",
        "type": "诗",
        "rhythmic": "",
        "title": "七绝三首  其一",
        "preface": "",
        "paragraphs": [
            "稻穗登场谷满车，家家鸡犬更桑麻。",
            "谩栽木槿成篱落，已得清阴又得花。"
        ],
        "notes": "",
        "id": "95f91da17e079989f9fb686da34d34ed"
    },
    {
        "author": "滕白",
        "dynasty": "宋",
        "type": "诗",
        "rhythmic": "",
        "title": "七绝三首  其二",
        "preface": "",
        "paragraphs": [
            "周遭圩岸缭山城，一眼圩田翠不分。",
            "行到秋苗初熟处，翠茸锦上织黄云。"
        ],
        "notes": "",
        "id": "156efd99e3a325c5ae179186aaa15d0f"
    },
    {
        "author": "滕白",
        "dynasty": "宋",
        "type": "诗",
        "rhythmic": "",
        "title": "七绝三首  其三",
        "preface": "",
        "paragraphs": [
            "古来圩岸护隄防，岸岸圩圩种绿杨。",
            "岁久树根无寸土，绿杨走入水中央。"
        ],
        "notes": "",
        "id": "443d0fc1002efff5e2d8d163031a2372"
    }
]