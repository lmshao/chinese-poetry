[
    {
        "author": "滕宗谅",
        "dynasty": "宋",
        "type": "诗",
        "rhythmic": "",
        "title": "剑联句",
        "preface": "",
        "paragraphs": [
            "圣人作神兵，以定天下厄。",
            "蚩尤发灵机，干将构雄绩。",
            "槖籥天地开，𬬻治阴阳辟。",
            "南帝输火精，西皇降金液。",
            "炎炎昆冈荧，汹汹洪河擘。",
            "雷霆助意气，日月沦精魄。",
            "神气不在大，错落就三尺。",
            "直淬灵溪泉，横磨太行石。",
            "雄雌威并立，昼夜光相射。",
            "提携风云生，指顾烟霞寂。",
            "坚刚正人心，耿介志士迹。",
            "初疑成夏鼎，魑魅世所适。",
            "又若引吴刀，犀象谓无隔。",
            "截波虬尾滑，脱浪鲸牙直。",
            "顽冰挂阴霤，皓月乘孤隙。",
            "河角起彗气，云罅露秋碧。",
            "晓镡星斗烂，夜匣飞龙宅。",
            "舞酣霰雪回，弹俊球琳击。",
            "鲜摇霅水光，腻刮湘山色。",
            "青蛟渴雨瘦，素虺蟠霜瘠。",
            "清音锵以鸣，寒姿坚且泽。",
            "鬼类丧影响，佞党摧肝肠。",
            "一旦会神武，四海屠凶逆。",
            "周王奉天讨，商郊千里赤。",
            "楚子扬军声，秦师万首白。",
            "祥辉冠吴楚，杀气横燕易。",
            "与君斩鼇足，八极停震虩。",
            "与君刜鹏翼，三辰增焕赫。",
            "莫使化猿翁，辱我为幻惑。",
            "莫使暴虎人，屈我执仇敌。",
            "尊严俟冠冕，左右舞干戚。",
            "功成不可留，延平空霹雳。"
        ],
        "notes": "",
        "id": "87b6dbaa03c7978fb23734139f1abe6e"
    },
    {
        "author": "滕宗谅",
        "dynasty": "宋",
        "type": "诗",
        "rhythmic": "",
        "title": "鹤联句",
        "preface": "",
        "paragraphs": [
            "上霄降灵气，钟此千年禽。",
            "幽闲靖节性，孤高伯夷心。",
            "颉颃紫霄垠，飘飖沧浪浔。",
            "岳湛有仙姿，钧韶无俗音。",
            "毛滋月华淡，顶粹霞光深。",
            "目流泉客泪，翅垂羽人襟。",
            "腾汉雪千丈，点溪霜半寻。",
            "纤喙砺青铁，修胫雕碧琳。",
            "岩栖干溪树，泽饮卑蹄涔。",
            "鸾皇自埙箎，燕雀徒商参。",
            "独翅耸琼枝，群舞倾瑶林。",
            "病余霞云叚，梦回松吹吟。",
            "静嫌鹦鹉言，高笑鸳鸯淫。",
            "金精冷澄澈，玉格寒萧森。",
            "洁白不我恃，腥膻非所任。",
            "稻粱不得已，虮虱胡为侵。",
            "天池忆鹏游，云罗伤鳯沈。",
            "风流超缟素，雅淡绝规箴。",
            "相亲长道情，偶见销烦襟。",
            "西汉惜冯唐，华皓欲投簪。",
            "南朝仰卫玠，清羸疑不禁。",
            "端如方直臣，处群良足钦。",
            "介如廉退士，惊秋犹在阴。",
            "几诮鹰隼鸷，覊鞲俄见临。",
            "还嗤凫鹥贪，弋缴终就擒。",
            "乘轩乃一芥，空笼仍万金。",
            "片云伴遥影，冥冥越烟岑。",
            "长飚送逸响，亭亭出霜砧。",
            "蓬瀛忽往来，桑田成古今。",
            "愿下八佾庭，鼓舞薰风琴。"
        ],
        "notes": "",
        "id": "3e1a37cf8240258ed7b5fd9206a3a4e3"
    },
    {
        "author": "滕宗谅",
        "dynasty": "宋",
        "type": "诗",
        "rhythmic": "",
        "title": "寄会稽范希文",
        "preface": "",
        "paragraphs": [
            "江山千里接仁封，都在东南秀气中。",
            "借问玉皇香案吏，蓬莱何似水晶宫。"
        ],
        "notes": "",
        "id": "8ee8ede2f5685ea207a447c42638e35b"
    },
    {
        "author": "滕宗谅",
        "dynasty": "宋",
        "type": "诗",
        "rhythmic": "",
        "title": "赠回道士",
        "preface": "",
        "paragraphs": [
            "华州回道士，来到岳阳城。",
            "别我游何处，秋空一剑横。"
        ],
        "notes": "",
        "id": "3e7eea7e2979c41fe90aae75f815e4c1"
    },
    {
        "author": "滕宗谅",
        "dynasty": "宋",
        "type": "诗",
        "rhythmic": "",
        "title": "翠光亭",
        "preface": "",
        "paragraphs": [
            "千古江山好树新，翠光亭上一伤春。",
            "碧波无尽愁无尽，留与今人复后人。"
        ],
        "notes": "",
        "id": "8b5bd73733b8bbce981be7f7bc7c590e"
    },
    {
        "author": "滕宗谅",
        "dynasty": "宋",
        "type": "诗",
        "rhythmic": "",
        "title": "石城寺",
        "preface": "",
        "paragraphs": [
            "山势如城绕楚宫，几人登赏我心同。",
            "溪云去作人间雨，涧水来生坐上风。"
        ],
        "notes": "",
        "id": "568f8c0cea05c0435c48d31b85b0e211"
    },
    {
        "author": "滕宗谅",
        "dynasty": "宋",
        "type": "诗",
        "rhythmic": "",
        "title": "游茅山",
        "preface": "",
        "paragraphs": [
            "句曲山中古洞天，金堂玉室地相连。",
            "方当蘧子知非日，已过茅君得道年。"
        ],
        "notes": "",
        "id": "cdba1a57eb07abb0e3157a3f0b87fc2d"
    },
    {
        "author": "滕宗谅",
        "dynasty": "宋",
        "type": "诗",
        "rhythmic": "",
        "title": "赠妓兜娘",
        "preface": "",
        "paragraphs": [
            "十载芳洲采白苹，移舟弄水赏青春。",
            "当时自倚青春力，不信东风解误人。"
        ],
        "notes": "",
        "id": "6227a6f7f1721e96fac90a87b6bb6681"
    },
    {
        "author": "滕宗谅",
        "dynasty": "宋",
        "type": "诗",
        "rhythmic": "",
        "title": "月",
        "preface": "",
        "paragraphs": [
            "黄金双阙水晶宫，滟滟银潢贯碧空。",
            "一曲霓裳羽衣舞，桂花如露湿天风。"
        ],
        "notes": "",
        "id": "0b8576a72b726e6fa6668ae962b57b75"
    },
    {
        "author": "滕宗谅",
        "dynasty": "宋",
        "type": "诗",
        "rhythmic": "",
        "title": "白云楼",
        "preface": "",
        "paragraphs": [
            "白云楼危压晴霓，楼下波光数毛髪。",
            "雕甍刻桷出烟霞，万瓦参差鹏翼截。",
            "兰汀蕙浦入平芜，天远孤帆望中灭。",
            "屈平宋玉情不尽，千古依然在风月。",
            "漂零坐想十年旧，岁月飞驰争列缺。",
            "青云交友梦魂断，白首渔樵诚契阔。",
            "安居环堵袁安老，泣抱荆珍卞和刖。",
            "折杨虽俚亦知名，犹欲楼中赓白雪。"
        ],
        "notes": "",
        "id": "270439e4660553a79368a64c59953912"
    },
    {
        "author": "滕宗谅",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "洞户千年叫不开，白云在主自徘徊。"
        ],
        "notes": "",
        "id": "7be3eb3453db28ae2c6443ea936f3477"
    },
    {
        "author": "滕宗谅",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "弄水春溪上。"
        ],
        "notes": "",
        "id": "011afd16083c78fddad0c23544250a4f"
    },
    {
        "author": "滕宗谅",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "肯伴白云休。"
        ],
        "notes": "",
        "id": "946518ada7e331e2c3c47b22a5c10589"
    },
    {
        "author": "滕宗谅",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "笑语隔幽丛。"
        ],
        "notes": "",
        "id": "316a5af4adfe77cd1ac10a86afd396d2"
    },
    {
        "author": "滕宗谅",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "湖水连天天连水，秋来分外澄清。",
            "君山自是小蓬瀛。",
            "气蒸云梦泽，波撼岳阳城。",
            "帝子有灵能鼓瑟，凄然依旧伤情。",
            "微闻兰芝动芳馨。",
            "曲终人不见，江上数峰青。"
        ],
        "notes": "",
        "id": "7b7e169a6a3a7a4f7bfc336a69b74e35"
    }
]