[
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "塞上 一",
        "preface": "",
        "paragraphs": [
            "秋风汉北雁飞天，单骑那堪遶贺兰。",
            "碛暗更无岩树影，地平时有野烧瘢。",
            "貂披寒色和衣冷，劒佩胡霜隔匣寒。",
            "早晚横戈似飞尉，拥旄深入异田单。"
        ],
        "notes": "",
        "id": "9dc1d990bda4d9e80b0f01516dd518d4"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "塞上 二",
        "preface": "",
        "paragraphs": [
            "钵略城边日欲西，游人却忆旧山归。",
            "牛羊集水烟黏步，雕鹗盘空雪满围。",
            "猎骑静逢边气薄，戍楼寒对暮烟微。",
            "横行总是男儿事，早晚重来似汉飞。"
        ],
        "notes": "",
        "id": "802053ba5f8b53cf2534811147cdbda0"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "赠索处士",
        "preface": "",
        "paragraphs": [
            "不将桂子种诸天，长得寻君水石边。",
            "玄豹夜寒和雾隐，骊龙春暖抱珠眠。",
            "山中宰相陶弘景，洞里真人葛稚川。",
            "一度相思一惆怅，水寒烟澹落花前。"
        ],
        "notes": "",
        "id": "62cce21d4ea3938b420b243b85116e1d"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "别雒下一二知己",
        "preface": "",
        "paragraphs": [
            "金鼎光辉照雪袍，雒阳春梦忆波涛。",
            "尘埃满眼人情异，风雨前程马足劳。",
            "接塞峨眉通蜀险，过山仙掌倚秦高。",
            "别来无限幽求子，应笑区区味六韬。"
        ],
        "notes": "",
        "id": "83a098055c26252d1c6a3dadeab307cb"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "约张处士游梁",
        "preface": "",
        "paragraphs": [
            "莫学区区老一经，夷门关吏旧书生。",
            "晋朝灭后无中散，韩国亡来绝上卿。",
            "龙变洞中千谷冷，劒横天外八风清。",
            "好携长策干时去，免逐渔樵度太平。"
        ],
        "notes": "",
        "id": "e77f318aaecc72252c24d2460c1f383a"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "送友人归青社",
        "preface": "",
        "paragraphs": [
            "雕鹗途程在碧天，彩衣东去复何言。",
            "二千宾客旧知己，十二山河新故园。",
            "吟看桂生溪月上，醉听鲲化海涛翻。",
            "好期圣代重相见，莫学袁生老竹轩。"
        ],
        "notes": "",
        "id": "cd2810e76b53aeed3aaf462a12dbc97f"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "送丁道士归南中",
        "preface": "",
        "paragraphs": [
            "孤云无定鹤辞巢，自负焦桐不说劳。",
            "服药几年期碧落，验符何处呪丹毫。",
            "子陵山晓红云密，青草湖平雪浪高。",
            "从此人稀见踪迹，还应选地种仙桃。"
        ],
        "notes": "",
        "id": "6f41dc43fdf9d3d991b33d5118292b0b"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "月夜怀寄友人",
        "preface": "",
        "paragraphs": [
            "劒气徒劳望斗牛，故人别后阻仙舟。",
            "残春谩道深倾酒，好月那堪独上楼。",
            "何处是非随马足，由来得丧白人头。",
            "清风未许重携手，几度高吟寄水流。"
        ],
        "notes": "",
        "id": "3919ad5975ac5ec8cc242305ec1a5367"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "闲居寄陈山人",
        "preface": "",
        "paragraphs": [
            "闲居何处得闲名，坐掩衡茅损性灵。",
            "破梦晓钟闻竹寺，沁心秋雨浸莎庭。",
            "瓮边难负千杯绿，海上终眠万仞青。",
            "珍重先生全太古，应看名利似浮[萍]。"
        ],
        "notes": "",
        "id": "5ece710c57d449c73405121d266d9548"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "忆南中",
        "preface": "",
        "paragraphs": [
            "碧江头与白云门，别后秋霜点鬓根。",
            "长记学禅青石寺，最思共醉落花村。",
            "林间竹有湘妃泪，窗外禽多杜宇魂。",
            "未棹扁舟重回首，采薇收橘不堪论。"
        ],
        "notes": "",
        "id": "267a7bf57cc510a392195457dd1d0573"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "寄友人",
        "preface": "",
        "paragraphs": [
            "病多慵引架书看，官职无才思已阑。",
            "穴凤瑞时来却易，人龙别后见何难。",
            "琴樽风月闲生计，金玉松筠旧岁寒。",
            "早晚烟村碧江畔，挂罾重对蓼花滩。"
        ],
        "notes": "",
        "id": "c21540e9a53e1eea926ee5443129560b"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "别江上一二友生",
        "preface": "",
        "paragraphs": [
            "国风千载务重华，须逐浮云背若耶。",
            "无地可归堪种玉，有天教上且乘槎。",
            "白纶巾卸苏门月，红锦衣裁御苑花。",
            "他日成都却回首，东山看取谢鲲家。"
        ],
        "notes": "",
        "id": "08127a22e91c14782313c1b9a89be4a5"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "寄岐山林逢吉明府",
        "preface": "",
        "paragraphs": [
            "岐山高与陇山连，制锦无私服晏眠。",
            "鹦鹉语中分百里，凤凰声里过三年。",
            "秦无旧俗云烟媚，周有遗风父老贤。",
            "莫役生灵种杨柳，一枝枝折灞桥边。"
        ],
        "notes": "",
        "id": "ba1aa55e9000de1dc2591bde870e6aa4"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "感怀呈所知",
        "preface": "",
        "paragraphs": [
            "十年流落赋归鸿，谁傍昏衢驾烛龙。",
            "竹屋乱烟思梓泽，酒家疎雨梦临邛。",
            "千年别恨调琴懒，一片年光览镜慵。",
            "早晚休歌白石烂，放教归去卧群峰。"
        ],
        "notes": "",
        "id": "8ed59736ba7da99a9772b2f14d865c17"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "江上闻笛",
        "preface": "",
        "paragraphs": [
            "谁为梅花怨未平，一声高唤百龙惊。",
            "风当阊阖庭初静，月在姑苏秋正明。",
            "曲尽绿杨涵野渡，管吹青玉动江城。",
            "临流不欲殷勤听，芳草王孙旧有情。"
        ],
        "notes": "",
        "id": "5e362a2fa2493deb07278680d588567a"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "寄孟进士",
        "preface": "",
        "paragraphs": [
            "依旧池边草色芳，故人何处忆山阳。",
            "书回科斗江帆暮，曲罢驺虞海树苍。",
            "吟望晓烟思桂渚，醉依残月梦余杭。",
            "别来南国知谁在，空对襜褕一断肠。"
        ],
        "notes": "",
        "id": "37a347e2a995080cfae0510771f7055f"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "寄阎记室",
        "preface": "",
        "paragraphs": [
            "织锦歌成下翠微，岂劳西去问搘机。",
            "未开水府珠先见，不掘丰城劒自辉。",
            "鼇逐玉蟾攀桂上，马随青帝踏花归。",
            "相逢半是云霄客，应笑歌牛一布衣。"
        ],
        "notes": "",
        "id": "99dc2e8dc080972a0f39f9947948f6dc"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "幽居寄李秘书",
        "preface": "",
        "paragraphs": [
            "几年帝里阻烟波，敢向明时叩角歌。",
            "看尽好花春卧稳，醉残红日夜吟多。",
            "印开夕照垂杨柳，画破寒潭老芰荷。",
            "昨夜前溪有龙鬬，石桥风雨少人过。"
        ],
        "notes": "",
        "id": "15d423b57eb4cf289c4028e5abcf8358"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "贻钓鱼李处士",
        "preface": "",
        "paragraphs": [
            "罢吟鹦鹉草芊芊，又泛鸳鸯水上天。",
            "一棹冷涵杨柳雨，片帆香挂芰荷烟。",
            "绿摇江澹萍离岸，红点云疎橘满川。",
            "何处邈将归画府，数茎红蓼一渔船。"
        ],
        "notes": "",
        "id": "d422817717ca10c46ee0fedcc7627866"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "河桥楼赋得群公夜䜩",
        "preface": "",
        "paragraphs": [
            "芙蓉帘幕扇秋红，蛮府新郎夜䜩同。",
            "满座马融吹笛月，一楼张翰过江风。",
            "杯黏紫酒金螺重，谈转雕珰玉麈空。",
            "深荷良宵慰顦顇，德星池馆在江东。"
        ],
        "notes": "",
        "id": "18c0f9730eef05dd8dd81d1328fd04de"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "寄左先辈",
        "preface": "",
        "paragraphs": [
            "狂歌白鹿上青天，何似兰塘钓紫烟。",
            "万卷祖龙坑外物，一泓孙楚耳中泉。",
            "翩翾蛮榼薰晴浦，毂辘鱼车响夜船。",
            "学取青莲李居士，一生杯酒在神仙。"
        ],
        "notes": "",
        "id": "004e643a0c6b12a951482ee3713af226"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "贻费道人",
        "preface": "",
        "paragraphs": [
            "谁如南浦傲烟霞，白葛衣青称帽纱。",
            "碧玉蜉蝣迎客酒，黄金毂辘钓鱼车。",
            "吟歌云鸟归樵谷，卧爱神仙入画家。",
            "他日凤书何处觅，武陵烟树半桃花。"
        ],
        "notes": "",
        "id": "fcfdf7b758666605de9b52a78309e03f"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "寄许下前管记王侍御",
        "preface": "",
        "paragraphs": [
            "昔年南去得娱宾，顿逊杯前共好春。",
            "螘泛羽觞蛮酒腻，凤衔瑶句蜀牋新。",
            "花怜游骑红随辔，草恋征车碧遶轮。",
            "别后青青郑南陌，不知风月属何人。"
        ],
        "notes": "",
        "id": "b5cc6452a348337ab92a7d8e3fac52bd"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "秋日圃田送人随计",
        "preface": "",
        "paragraphs": [
            "仆射陂前是传邮，去程雕鹗弄高秋。",
            "吟抛芍药裁诗圃，醉下茱萸饮酒楼。",
            "向日迥飞驹皎皎，临风谁和鹿呦呦。",
            "明年二月仙山下，莫遣桃花逐水流。"
        ],
        "notes": "",
        "id": "463911a1a8c0ffb27d68e525a6c9c4db"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "途次宿友人别墅",
        "preface": "",
        "paragraphs": [
            "千里崤函一梦劳，岂知云馆共萧骚。",
            "半帘绿透偎寒竹，一榻红侵坠晚桃。",
            "蛮酒客稀知味长，蜀琴风定觉弦高。",
            "感君岩下闲招隐，细缕金盘鲙错刀。"
        ],
        "notes": "",
        "id": "d1c8f680e4e301dd44f040f650e7f379"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "春日期巢湖旧事",
        "preface": "",
        "paragraphs": [
            "暖掠红香燕燕飞，五云仙珮晓相携。",
            "花开鹦鹉韦郎曲，竹亚虬龙白帝溪。",
            "富贵万场归紫酒，是非千载逐芳泥。",
            "不知多少开元事，露泣春丛向日低。"
        ],
        "notes": "",
        "id": "7aa2a220f7044c94f9bd7705332be318"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "再游韦曲山寺",
        "preface": "",
        "paragraphs": [
            "鹊岩烟断玉巢欹，罨画春塘太白低。",
            "马踏翠开垂柳寺，人耕红破落花蹊。",
            "千年胜概咸原上，几代荒凉绣岭西。",
            "碧吐红芳旧行处，岂堪回首草萋萋。"
        ],
        "notes": "",
        "id": "2f2fa9d26575d73285af1e226c1f399c"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "寄徐拾遗",
        "preface": "",
        "paragraphs": [
            "长竿一系白龙吟，谁和驺虞发素琴。",
            "野客碧云魂易断，故人芳草梦难寻。",
            "天从补后星辰稳，海自潮来岛屿深。",
            "好向明庭拾遗事，莫教玄豹老泉林。"
        ],
        "notes": "",
        "id": "fc8023001eb052fa2c431ecfea3f1481"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "秋宿湘江遇雨",
        "preface": "",
        "paragraphs": [
            "江上阴云锁梦魂，江边深夜舞刘琨。",
            "秋风万里芙蓉国，暮雨千家薜荔村。",
            "乡思不堪悲橘柚，旅游谁肯重王孙。",
            "渔人相见不相问，长笛一声归岛门。"
        ],
        "notes": "",
        "id": "61f79b40368a54aa74947fdd371fd2ab"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "贻南康陈处士陶",
        "preface": "",
        "paragraphs": [
            "白玉堆边蒋迳横，空涵二十四滩声。",
            "老无征战轩辕国，贫有茅茨帝舜城。",
            "丹凤昼飞群木冷，一龙秋卧九江清。",
            "时人莫笑非经济，还待中原致太平。"
        ],
        "notes": "",
        "id": "2ecd36f13fe22a0164b03362703ea795"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "渭城春晚",
        "preface": "",
        "paragraphs": [
            "秦树朦胧春色微，香风烟煖树依依。",
            "边城夜静月初上，芳草路长人未归。",
            "折柳且堪吟晚槛，弄花何处醉残晖。",
            "钓乡千里断消息，满目碧云空自飞。"
        ],
        "notes": "",
        "id": "1d6c351b003aa408e63d383db1e3a311"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "山中春晚寄贾员外",
        "preface": "",
        "paragraphs": [
            "不随黄鹤起烟波，应笑无成返薜萝。",
            "看尽好花春卧稳，醉残红日夜吟多。",
            "高添雅兴松千尺，暗养清音竹数科。",
            "珍重仙曹旧知己，往来星骑一相过。"
        ],
        "notes": "",
        "id": "2c4be9e64be32bfb840ee608cf0788ba"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "贻净居寺新及第",
        "preface": "",
        "paragraphs": [
            "秋池云下白莲香，池上吟仙寄竹房。",
            "闲颂国风文字古，静消心火梦魂凉。",
            "三春蓬岛花无限，八月银河路更长。",
            "此境空门不曾有，从头好语与医王。"
        ],
        "notes": "",
        "id": "3a711818f0e0a7b6990afe4e0474ef5d"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "江边秋夕",
        "preface": "",
        "paragraphs": [
            "千钟紫酒荐菖蒲，松岛兰舟潋滟居。",
            "曲内橘香江客笛，字中岚气岳僧书。",
            "吟期汗漫驱金虎，坐约丹青跨玉鱼。",
            "七色花虬一声鹤，几时乘兴上清虚。"
        ],
        "notes": "",
        "id": "f266a200e6d68a32231d72063007301d"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "送僧中孚南归",
        "preface": "",
        "paragraphs": [
            "琵琶峡口月溪边，玉乳头佗忆旧川。",
            "一锡冷涵兰径路，片帆香挂橘洲烟。",
            "苔封石锦栖霞室，水迸衣珠喷玉蝉。",
            "莫道翩翩去如梦，本来吟鸟在林泉。"
        ],
        "notes": "",
        "id": "8ccd8cc4bebbcfc51f7bce2bddc4785d"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "江馆秋夕",
        "preface": "",
        "paragraphs": [
            "耿耿银河鴈半横，梦欹金碧辘轳轻。",
            "满窗谢练江风白，一枕齐纨海月明。",
            "杨柳败梢飞叶响，芰荷香柄折秋鸣。",
            "谁人更唱阳关曲，牢落烟霞梦不成。"
        ],
        "notes": "",
        "id": "0431925a5d2880e1e631712f94630b5f"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "秋夜同友人话旧",
        "preface": "",
        "paragraphs": [
            "露下银河鴈度频，囊中垆火几时真。",
            "数茎白发生浮世，一盏寒灯共故人。",
            "云外簟凉吟峤月，岛边花暖钓江春。",
            "何当归去重携手，依旧红霞作近邻。"
        ],
        "notes": "",
        "id": "a7103883d6050e6653db317c7d7bb743"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "古剑",
        "preface": "",
        "paragraphs": [
            "铸时天匠待英豪，紫焰寒星匣倍牢。",
            "三尺何年拂尘土，四溟今日绝波涛。",
            "雄应垓下收蛇阵，滞想溪头伴豹韬。",
            "惜是真龙懒抛掷，夜来冲斗气何高。"
        ],
        "notes": "",
        "id": "52f86da6eca982cbd7f44fe5bd91bdd5"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "寄王侍御",
        "preface": "",
        "paragraphs": [
            "鸟尽弓藏良可哀，谁知归钓子陵台。",
            "炼多不信黄金耗，吟苦须惊白发催。",
            "喘月吴牛知夜至，嘶风胡马识秋来。",
            "燕歌别后休惆怅，黍已成畦菊已开。"
        ],
        "notes": "",
        "id": "ac1ef2488037038ab979b29d79afa7cf"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "别何处士陵俊老",
        "preface": "",
        "paragraphs": [
            "三皇上人春梦醒，东侯老大麒麟生。",
            "洞连龙穴全山冷，窗透鼇波尽室清。",
            "计拙耻居岩麓老，气狂慙与斗牛平。",
            "谁人为向青编上，直傍巢由写一名。"
        ],
        "notes": "",
        "id": "8166a4d2902efd41d0e1e897cece3603"
    },
    {
        "author": "谭用之",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "流水物情谙世态，落花春梦压尘劳。",
            "织槛锦纹苔乍结，堕书花印菊初残。",
            "光阴老去无成事，富贵不来争奈何。",
            "眠云无限好知己，应笑不归花满樽。"
        ],
        "notes": "",
        "id": "92aec62bc86ae3cb86da125b63d4e5e3"
    }
]