[
    {
        "author": "太史章",
        "dynasty": "宋",
        "type": "诗",
        "rhythmic": "",
        "title": "石桥",
        "preface": "",
        "paragraphs": [
            "涧底轻雷喷玉泉，石桥僧度是何年。",
            "灵峰斗隔人间世，真境潜分洞里天。",
            "施食曾闻龙就掌，谈空应有虎当筵。",
            "道猷雪涕非无谓，谁见湔肠挂木颠。"
        ],
        "notes": "",
        "id": "b8d65712f62f357a0e9fc86e3bf57411"
    },
    {
        "author": "太史章",
        "dynasty": "宋",
        "type": "诗",
        "rhythmic": "",
        "title": "桐柏崇道观",
        "preface": "",
        "paragraphs": [
            "神僊隠居尚深渺，径迂不欲与世通。",
            "必求峭拔出林杪，俯视左右环群峰。",
            "飞泉不测源所自，瀑注一落千丈虹。",
            "步跻石磴旋盘折，翠荫蒙密多长松。",
            "唐闻马练师，晋传葛仙翁。",
            "丹灰已死不复炽，独有翰墨留遗踪。",
            "定知华表立归鹤，谁见灵湫藏蛰龙。",
            "白云子，信亦稀，藐视声利如尘泥。",
            "仕途捷径非我乐，不死之乡终欲归。",
            "玉霄峰前烟扑扑，金庭宫外云霏霏。",
            "哀猿啸断月不古，桃杏得春还满枝。",
            "风驭寥寥何处在，孤坟棺殓只空衣。"
        ],
        "notes": "",
        "id": "3e0b318fcdd2647262ba29d11058949b"
    },
    {
        "author": "太史章",
        "dynasty": "宋",
        "type": "诗",
        "rhythmic": "",
        "title": "题幽石",
        "preface": "",
        "paragraphs": [
            "痕疑神所凿，不与众岩俱。",
            "镇地形何直，参天势自孤。",
            "鹤栖乔木稳，猿揽古籐粗。",
            "欲得丹青手，和云画作图。"
        ],
        "notes": "",
        "id": "24a521665401e97369ac36421bbfc6e7"
    },
    {
        "author": "太史章",
        "dynasty": "宋",
        "type": "诗",
        "rhythmic": "",
        "title": "题望飞泉",
        "preface": "",
        "paragraphs": [
            "既晴安得雨霏霏，百道流泉落翠微。",
            "侧帽试看绳引处，破烟千点湿人衣。"
        ],
        "notes": "",
        "id": "26c50f629f7ef2a8f08c5fe0c114bb48"
    },
    {
        "author": "太史章",
        "dynasty": "宋",
        "type": "诗",
        "rhythmic": "",
        "title": "题宴坐石",
        "preface": "",
        "paragraphs": [
            "白云曾罩定中身，石上云归不见人。",
            "应有山神常守护，松风时为埽埃尘。"
        ],
        "notes": "",
        "id": "19c2c5dab9956ee7ad97c824c1d740a3"
    }
]