[
    {
        "author": "童敏德",
        "dynasty": "宋",
        "type": "诗",
        "rhythmic": "",
        "title": "湖州题颜鲁公祠堂",
        "preface": "",
        "paragraphs": [
            "挂帆一纵疾于鸟，长兴夜发吴兴晓。",
            "杖黎上访鲁公祠，一见目明心皦皦。",
            "未说邦人怀使君，且为前古惜忠臣。",
            "德宗更用卢杞相，出当斯位诚艰辛。",
            "生逆龙鳞死虎口，要与乃兄同不朽。",
            "狂童希烈何足罪，奸邪嫉忠假渠手。",
            "乃知成仁或杀身，保身不必皆哲人。",
            "此公安得世复有，洗空凡马须麒麟。"
        ],
        "notes": "",
        "id": "2e09e9d5b5b52a246881d244a14aeca7"
    }
]