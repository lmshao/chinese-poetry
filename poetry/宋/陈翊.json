[
    {
        "author": "陈翊",
        "dynasty": "宋",
        "type": "诗",
        "rhythmic": "",
        "title": "甲申仲冬侍亲由行在所还毗陵舟泊村渚",
        "preface": "",
        "paragraphs": [
            "日暮成孤泊，栖迟得小安。",
            "雪融沙觜露，云拂雁翎寒。",
            "过橹冰痕薄，通村水汊宽。",
            "诗情如废井，賸觉起微澜。"
        ],
        "notes": "",
        "id": "a220a308b423f0b9549906075b80c4fd"
    },
    {
        "author": "陈翊",
        "dynasty": "宋",
        "type": "诗",
        "rhythmic": "",
        "title": "晓行",
        "preface": "",
        "paragraphs": [
            "客梦正无凭，喧呼睡不能。",
            "月移篷背雪，人远岸头灯。",
            "樯影浮寒水，篙声碎断冰。",
            "狸奴浑未觉，余煖恋青绫。"
        ],
        "notes": "",
        "id": "2996ed1f8a6bf261037cb61e0e31ddbc"
    },
    {
        "author": "陈翊",
        "dynasty": "宋",
        "type": "诗",
        "rhythmic": "",
        "title": "夜坐即事遣兴",
        "preface": "",
        "paragraphs": [
            "小阁暮云远，乱山黄叶稀。",
            "斗低天轴动，霜冷月魂飞。",
            "爱客樽常满，寻诗带减围。",
            "庭乌绕高树，游子亦思归。"
        ],
        "notes": "",
        "id": "333ce3b4b6a0e03cf11c97abf7b47c7b"
    },
    {
        "author": "陈翊",
        "dynasty": "宋",
        "type": "诗",
        "rhythmic": "",
        "title": "寒窗赋",
        "preface": "",
        "paragraphs": [
            "虚室玲珑别有天，晦明每被物情迁。",
            "几番黄叶送秋色，屡对青灯分夜烟。",
            "隙小风尖鸣淅沥，纸轻雪急响清圆。",
            "更阑人静疑无月，且与梅花借月眠。"
        ],
        "notes": "",
        "id": "5c3840df96877b3ea905bf2b7e83d5d3"
    },
    {
        "author": "陈翊",
        "dynasty": "宋",
        "type": "诗",
        "rhythmic": "",
        "title": "和元耘轩赋木蕖来字韵",
        "preface": "",
        "paragraphs": [
            "碧树笼秋池，锦帐迎风开。",
            "水光曳倒影，矮菊纷舆台。",
            "春风木芍药，是花岂云来。",
            "淡妆绝脂粉，独秀墙之隈。",
            "仿佛秦与虢，上马犹徘徊。",
            "持以赠美人，斜插乌云堆。"
        ],
        "notes": "",
        "id": "5ab6ef88687ae9fa9d9a1f8e20a40109"
    },
    {
        "author": "陈翊",
        "dynasty": "宋",
        "type": "诗",
        "rhythmic": "",
        "title": "短篷",
        "preface": "",
        "paragraphs": [
            "水屋入花屿，春山来画图。",
            "片帆齐远树，落日半平芜。",
            "风紧溪声急，桥危岸势孤。",
            "薄游无一事，幽鸟唤提壶。"
        ],
        "notes": "",
        "id": "999561cb28951a20eb739351817418b7"
    },
    {
        "author": "陈翊",
        "dynasty": "宋",
        "type": "诗",
        "rhythmic": "",
        "title": "借榻竹庵",
        "preface": "",
        "paragraphs": [
            "短筇穿秋云，杳霭杂雨意。",
            "林梢响脱叶，虹影挟夕霁。",
            "安栖一枝禅，静寄三径地。",
            "青薜蟠弱龙，紫栗缩寒猬。",
            "游息屏百营，偃仰得佳睡。",
            "靖惟天地间，岁月脱如蜕。",
            "三彭伐一真，六凿纷小智。",
            "居然蜗战角，在处牛穿鼻。",
            "驱驰赤白丸，百年等儿戏。",
            "岂知闲中天，意到即超诣。",
            "灯光续佛照，石响清夜气。",
            "愿言住庵人，万事付衲被。",
            "食肉尸陀林，渠自有正味。",
            "但怀不退转，便到佛地位。",
            "请参诗中禅，一语当千倡。"
        ],
        "notes": "",
        "id": "32f2584702d589e54dc7898126738505"
    }
]