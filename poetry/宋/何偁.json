[
    {
        "author": "何偁",
        "dynasty": "宋",
        "type": "诗",
        "rhythmic": "",
        "title": "臞庵  其一",
        "preface": "",
        "paragraphs": [
            "多羡王居士，心闲事事幽。",
            "山从天末见，江近枕边流。",
            "春圃千葩秀，霜林百果收。",
            "更能穷物理，濠上看鱼游。"
        ],
        "notes": "",
        "id": "812758da0fe046e5313f53704cb2dfe9"
    },
    {
        "author": "何偁",
        "dynasty": "宋",
        "type": "诗",
        "rhythmic": "",
        "title": "臞庵  其二",
        "preface": "",
        "paragraphs": [
            "地占松江胜，为园不种瓜。",
            "幽深清磬响，高下石栏斜。",
            "花密蜂随蝶，林深雀啅蛇。",
            "胜如摩诘画，不是季鹰家。"
        ],
        "notes": "",
        "id": "5b9f1c60482084190cc3bf62ebd8ac2e"
    },
    {
        "author": "何偁",
        "dynasty": "宋",
        "type": "诗",
        "rhythmic": "",
        "title": "臞庵  其三",
        "preface": "",
        "paragraphs": [
            "柳外长虹卧，江边小市圆。",
            "水摇千嶂影，窗纳五湖天。",
            "隔岸谁家圃，开帆何处船。",
            "非关台榭好，此地最堪怜。"
        ],
        "notes": "",
        "id": "6bbcc9ae061e4b03f555c9d02298ac7b"
    },
    {
        "author": "何偁",
        "dynasty": "宋",
        "type": "诗",
        "rhythmic": "",
        "title": "臞庵  其四",
        "preface": "",
        "paragraphs": [
            "霜落川原淡，风高木叶丹。",
            "云垂千顷白，月堕一江寒。",
            "礼佛因成塔，焚香旋筑坛。",
            "竹声过小院，杂珮响珊珊。"
        ],
        "notes": "",
        "id": "534c3542c1895b07a520d421bbfc4684"
    },
    {
        "author": "何偁",
        "dynasty": "宋",
        "type": "诗",
        "rhythmic": "",
        "title": "臞庵  其五",
        "preface": "",
        "paragraphs": [
            "沙暖鸳鸯困，江寒翡翠愁。",
            "红莲秋的历，短櫂晚夷犹。",
            "处世长无累，端居百不忧。",
            "时时明月下，横笛倒骑牛。"
        ],
        "notes": "",
        "id": "84ec55f4c7165bc8f18b64ca5033726b"
    },
    {
        "author": "何偁",
        "dynasty": "宋",
        "type": "诗",
        "rhythmic": "",
        "title": "籍桂堂",
        "preface": "",
        "paragraphs": [
            "清溪一百曲，洗我心无尘。",
            "日影上汀渚，桂香袭衣巾。",
            "露零芳更润，山沃叶长春。",
            "种德长如昔，他年更几人。"
        ],
        "notes": "",
        "id": "dc7a28c150840decb3f4171cd1a7f751"
    }
]