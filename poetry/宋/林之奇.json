[
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "示张直温",
        "preface": "",
        "paragraphs": [
            "筑山必使高，凿井必使深。",
            "百正戒浅近，盛德羞浮沉。",
            "焉有尺寸枝，能栖垂天禽。",
            "焉有升斗泉，能容横江鲟。",
            "借兹论物理，足以开君心。",
            "嗌在容不足，弱在力不任。",
            "大道如路然，固无古与今。"
        ],
        "notes": "",
        "id": "6c8d56603d186c8f6722ff38a594b2e4"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "朝乘",
        "preface": "",
        "paragraphs": [
            "朝乘日车出，暮载星影还。",
            "颠冥朝暮中，出入咫尺间。",
            "已觉素志非，更知人理艰。",
            "小利专欲速，大德不逾闲。"
        ],
        "notes": "",
        "id": "9e98ea40a0a6c70280050787fdaed756"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "田漏",
        "preface": "",
        "paragraphs": [
            "古星昏晓中，寒暑已不疑。",
            "田家更置漏，寸晷亦欲知。",
            "汗与水俱滴，身随阴屡移。",
            "谁当哀此劳，往往夺其时。"
        ],
        "notes": "",
        "id": "a55a250c85713d9e684757158e54207e"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "杂咏",
        "preface": "",
        "paragraphs": [
            "怀王自堕马，贾傅至死悲。",
            "古人事一职，岂敢苟然为。",
            "哭死非为生，吾心良不欺。",
            "滔滔声利间，绛灌亦何知。"
        ],
        "notes": "",
        "id": "ce27435afac143e20bffb1134759ddea"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "看白云爱而成诗",
        "preface": "",
        "paragraphs": [
            "秋风吹白云，触处自何谷。",
            "初犹半洞门，欻出遍岩腹。",
            "零落依水湄，片段挂枯木。",
            "余影透微白，灭迹混空绿。",
            "烟萝自翳岛，溆荇徒萦曲。",
            "安知苍梧野，下覆猿鸟哭。",
            "谁能久徘徊，返顾视黄鹄。"
        ],
        "notes": "",
        "id": "0317c7debe2f70f8ced2e14be8774039"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "举举媚学子",
        "preface": "",
        "paragraphs": [
            "举举媚学子，居曰不吾知。",
            "知而有不能，无乃失于欺。",
            "不知未为患，不欺浩难期。",
            "咄哉天下怀，何以天下为。"
        ],
        "notes": "",
        "id": "965a73b838ded3c75fb3fb49e1328194"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "呼鸡",
        "preface": "",
        "paragraphs": [
            "鸡呼鸡来前，犬嗾犬至止。",
            "夫岂必可召，役以食乃尔。",
            "今吾曷为悲，人而鸡犬为。",
            "自计无自存，西山谢夷齐。"
        ],
        "notes": "",
        "id": "cd1981082b9a2adbaba4c0517c1076dd"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "秋怀",
        "preface": "",
        "paragraphs": [
            "槭槭庭树叶，朝零非昔稠。",
            "呦呦草虫鸣，暮急晓未休。",
            "尔虫无不平，岂亦有哀忧。",
            "胡为劳呻吟，与士感伤投。",
            "壮士亦何者，哀哦与虫酬。",
            "所抱不列陈，调苦难谣讴。",
            "极目有远见，直怀羞曲求。",
            "蒿藜袭久安，功名忘前收。",
            "日月忽未几，天地今复秋。",
            "少壮负所怀，老大安能谋。",
            "生无及人功，死骨埋泉羞。",
            "胡为不奋飞，徒与寒饿雠。"
        ],
        "notes": "",
        "id": "cb2d4df6e5ff3ed9e72f9353f5c28cd5"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "四事",
        "preface": "",
        "paragraphs": [
            "会有四不赴，时有四不出。",
            "无贵亦无贱，无固亦无必。",
            "里闬闲过从，身安心自逸。",
            "如此三十年，幸逢太平日。"
        ],
        "notes": "",
        "id": "96cb4df8299a07623ea6b8422f892ec9"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "高竹",
        "preface": "",
        "paragraphs": [
            "高竹碧相倚，自能发余清。",
            "时时微风来，万叶同一声。",
            "道污得夷理，物虚含远情。",
            "阶前闲步人，意思何清平。"
        ],
        "notes": "",
        "id": "6fb0285306a0ad4cadb79fe9c6103030"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "村居",
        "preface": "",
        "paragraphs": [
            "日影满松窗，云开雨初止。",
            "晴林梨栗熟，晓巷儿童喜。",
            "牛羊深涧下，凫雁寒塘里。",
            "田父酒新成，瓶瓮馈邻里。"
        ],
        "notes": "",
        "id": "8c0c00ba0e9ae2b948a902db2db03022"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "新晴山月",
        "preface": "",
        "paragraphs": [
            "高松漏疎月，落影如画地。",
            "徘徊爱其平，夜久不能寐。",
            "怯风池荷卷，病雨山果坠。",
            "谁伴予苦吟，满林啼络纬。"
        ],
        "notes": "",
        "id": "842e29f7f55cfa01a5581481fe80881e"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "属疾梧轩",
        "preface": "",
        "paragraphs": [
            "高梧覆新叶，满院发华滋。",
            "白日一何永，清阴闲自移。",
            "暖虫垂到地，晴鸟语多时。",
            "病肘倚枯几，泊然忘所思。"
        ],
        "notes": "",
        "id": "8503f84514266879ca8a40ac1c0eb425"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "谢公定和二范秋怀",
        "preface": "",
        "paragraphs": [
            "西风一叶脱，迹已不可扫。",
            "巷有白马生，朝回焚谏草。",
            "谁云事君难，是亦父子间。",
            "所要功补衮，不言能犯颜。"
        ],
        "notes": "",
        "id": "dd3abfac2949fd7a1957a4b6e2f9bb43"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "宿旧彭泽怀陶令",
        "preface": "",
        "paragraphs": [
            "潜鱼愿深渺，渊明无由逃。",
            "彭泽当此时，沉冥一世豪。",
            "司马寒如灰，礼乐卯金刀。",
            "□□□□□，□□□元亮。",
            "凄其望诸葛，肮脏犹汉相。",
            "时无益州牧，指㧑用诸将。",
            "平生本朝心，岁月阅江浪。",
            "空余诗语工，落笔九天上。",
            "向来非无人，此友独可尚。",
            "属余刚制酒，无用酌杯盎。",
            "欲招千载魂，斯文或宜当。"
        ],
        "notes": "",
        "id": "7d124455e01efc2d3fffcbb7ef85304c"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "题宛陵张待举曲肱亭",
        "preface": "",
        "paragraphs": [
            "仲蔚蓬蒿宅，宜城诗句中。",
            "人贤忘巷陋，境胜失途穷。",
            "寒葅书万卷，零乱刚直胸。",
            "偃蹇勋业外，啸歌山水重。",
            "晨鸡催不起，拥被听松风。"
        ],
        "notes": "",
        "id": "775d087ef65deeb123b8f345cc2de86c"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "春日杂书",
        "preface": "",
        "paragraphs": [
            "昨日为雨备，今晨天乃风。",
            "障风谨自保，通夕雪迷空。",
            "备一常失计，尽备力不供。",
            "因之置不为，拱手受祸凶。",
            "当为不可让，任彼万变攻。",
            "筑室如金石，何劳计春冬。",
            "此道简且安，古来家国同。"
        ],
        "notes": "",
        "id": "377db0791dfa462f577d1220d8daa4ee"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "贺雨拜表",
        "preface": "",
        "paragraphs": [
            "群云雨事毕，振旅不复阵。",
            "扫天无一尘，千里还绿润。",
            "晨朝大明贺，沙路万蹄印。",
            "朝元泛翠瓦，佳气去人近。",
            "颇闻避斧扆，侑膳彻龙笋。",
            "愿君爱物心，从此至尧舜。"
        ],
        "notes": "",
        "id": "8ded7b04e7a34298acde4d2c827bcb2e"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "雨后出城马上作",
        "preface": "",
        "paragraphs": [
            "既雨天气佳，微云淡如扫。",
            "欲寻烟际钟，骑马河边草。",
            "紫椹饱黄鹂，人家夏蚕老。",
            "田妇踏缫车，隔篱语音好。",
            "嗟我一何愚，读书浪枯槁。",
            "不及此中人，终年客长道。"
        ],
        "notes": "",
        "id": "9ff45f0dda7fb6c9aba124384b53b6ce"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "江月图",
        "preface": "",
        "paragraphs": [
            "冥冥一月轻，不知水与天。",
            "独于颢气中，仰见素璧圆。",
            "超然狂道士，起视清夜阑。",
            "自拈白玉笛，吹此江月寒。",
            "想当万籁息，逸响流空烟。",
            "我从江海来，形留意先还。",
            "何当买渔篷，追此水墨仙。"
        ],
        "notes": "",
        "id": "448619c8a96e5413d9db8c6c6ae01337"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "送葛都官南归",
        "preface": "",
        "paragraphs": [
            "不羡新为赤县尹，惟羡暂向江南归。",
            "江南羃羃梅雨时，风帆差差并鸟飞。",
            "罾竿夹岸长若桅，水笼畜鱼鲜且肥。",
            "家在千山古溪上，先应喜鹊噪门扉。"
        ],
        "notes": "",
        "id": "5a6300ac50bcbaa3b6c8c3e500fd81de"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "沧洲亭怀古",
        "preface": "",
        "paragraphs": [
            "潇水悠悠天际来，夹江古木抱山回。",
            "栅中人物不满把，日晏市散多苍苔。",
            "九疑巉天古云埋，遥想帝子龙车回。",
            "心衰目极何可望，九歌寂寂令人哀。"
        ],
        "notes": "",
        "id": "787fa8b61a0d73fd7ff619c429e61f7b"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "纵步湘西",
        "preface": "",
        "paragraphs": [
            "今朝不易得天晴，闲过江西取意行。",
            "忽然林外见山色，又向桥边闻水声。",
            "绿竹长松间桃李，天然翠幙围罗绮。",
            "日暮归舟醉不知，晚风吹过湘江水。"
        ],
        "notes": "",
        "id": "8a4125a16626f9271e1350e819f05429"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "谒客",
        "preface": "",
        "paragraphs": [
            "入门投谒吏翩翩，我非欲见礼则然。",
            "异哉宾主两无语，客起疾如走避燃。",
            "我已不恭愧昔贤，忍使泥涂朝衣冠。",
            "人生暂聚鸿集川，春风吹飞何后先。"
        ],
        "notes": "",
        "id": "f00963d09b00954c5c21a4602499ec6c"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "墨染丝",
        "preface": "",
        "paragraphs": [
            "缲丝自喜如霜白，输入官家吏嫌黑。",
            "手持退印竞传呼，倏见长条染深墨。",
            "墨丝归织家人衣，别买输官吏嗔迟。",
            "寄言敌国与三军，汝得丰衣民苦辛。"
        ],
        "notes": "",
        "id": "2929290d4c832e9440217042ba510e04"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "豫章别李元中宣德",
        "preface": "",
        "paragraphs": [
            "旧闻诸李隐龙眠，伯时已老元中少。",
            "一行作吏各天涯，故人落落疎星晓。",
            "西山影里识君面，碧照草江眸子瞭。",
            "向来问道渺多岐，只今领略归玄妙。",
            "老凤垂头噤不语，古木查牙噪春鸟。",
            "身在幕府心江湖，左胥右律但坐啸。",
            "第愁一叶钓渔舟，不容七尺堂堂表。",
            "我今归卧翠谷云，君应紫禁莺花绕。",
            "相思有梦到茅斋，细雨青灯坐林杪。"
        ],
        "notes": "",
        "id": "c1d05759112b18a9e8e018e03e370990"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "闻徐师川自京师还豫章",
        "preface": "",
        "paragraphs": [
            "九衢尘里无停舟，君居陋巷不出游。",
            "满城恶少弋凫雁，对面故人风马牛。",
            "别后天寒灯火夜，归来眠冷江湖秋。",
            "冯驩老大食不饱，起视八荒徒蒯缑。"
        ],
        "notes": "",
        "id": "06437b84d5858349392afa84253a90e2"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "早春偶题",
        "preface": "",
        "paragraphs": [
            "寒风淅沥鸣枯苇，小鸭睡残犹未起。",
            "更教细雨结轻寒，坐听萧萧打窗纸。",
            "石盆养蒲已抽翠，雕斛栽花先生紫。",
            "拥炉闭合赋幽香，未怕春冰生砚水。"
        ],
        "notes": "",
        "id": "90220849b0fb5508eb1749f9931b113a"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "梦访友生",
        "preface": "",
        "paragraphs": [
            "少年结客长安城，妄喜纵酒一章程。",
            "支离老去一茅屋，枕书卧闻长短更。",
            "友生相望止百里，寒夜寥间无微声。",
            "梦中乘兴辄见戴，剡溪聊尔扁舟行。",
            "觉来蘧蘧一榻上，不用僮仆争篱迎。",
            "吹灯弄笔欲书寄，窗前白月方亭亭。"
        ],
        "notes": "",
        "id": "9afa8349df5eb92335b9dd754fa62188"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "承天潜师画赞",
        "preface": "",
        "paragraphs": [
            "金刚圈里翻身过，栗棘蓬莱满口吞。",
            "领得杨歧端的句，却嫌蒸饼大𫗥饨。"
        ],
        "notes": "",
        "id": "eae09a770d9e12a78c235787ba85b486"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "西禅此庵净老真赞",
        "preface": "",
        "paragraphs": [
            "眼碧眉厖，足趺肩亸。",
            "此庵样子，元来恁么。",
            "当年唱个无生曲，火冷云深从寡和。",
            "如今口作挂壁闲，独说宗乘闹浩浩。"
        ],
        "notes": "",
        "id": "5e3596d0192ecf0b5d03c8066fbfda14"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "延福可老真赞",
        "preface": "",
        "paragraphs": [
            "浑沌凿开无限事，逍遥游后更何疑。",
            "饶伊齐得鹏并鷃，不似当年作蝶时。"
        ],
        "notes": "",
        "id": "fbbec603785838b58da5bc5f1d18b99a"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "观音画赞",
        "preface": "",
        "paragraphs": [
            "稽首补陀闻思修，千手千眼普供应。",
            "世人两手及两眼，眼见手捉各随心。",
            "多一手眼无用处，即与骈拇枝指等。",
            "菩萨照用一时行，应以千心为主宰。",
            "相彼方寸湛然地，不容二念那复千。",
            "我谓菩萨如水月，一水一月同照曜。",
            "方员大小虽不同，举手见月等无二。",
            "我今续此妙色相，以为正念皈依处。",
            "于一身心起多想，而作千手千眼见。",
            "普愿大员镜智中，知我此念无间断。",
            "所求皆应如谷声，请无不从亦如是。"
        ],
        "notes": "",
        "id": "2f2f5d978ec36adaeafaf653af52e963"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "泗州画赞",
        "preface": "",
        "paragraphs": [
            "稽首泗州普照王，曩以宝塔接群品。",
            "塔今败坏成微尘，随意分身无不在。",
            "我观世间有为法，无常迁变同一空。",
            "假饶建塔如恒沙，未有不归幻灭者。",
            "岂惟淮塔有兴废，阿育王造亦非坚。",
            "菩萨应感常现世，不随宝塔俱存亡。",
            "耕雨获晴长淮风，普为众生作饶益。",
            "我今绘此应感象，常以正念为皈依。",
            "于此员光一寻中，而兴七级浮屠想。",
            "正念皈依无间断，普愿菩萨常感通。",
            "洪钟小大随叩鸣，所求所请皆如意。"
        ],
        "notes": "",
        "id": "18d3ff61794990b2a8d4f9f56343eb28"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "题雪峰如藏主水月图",
        "preface": "",
        "paragraphs": [
            "千江有月一一同，一月普现千江影。",
            "谓一为月影非实，影既非实月何有。",
            "是一即千千即一，水月究竟无实相。",
            "随见有月月在水，亦无究竟非实者。",
            "譬如观音妙色身，对物而见千臂眼。",
            "于是千臂千眼中，何者为正何独非。",
            "菩萨一体作一用，千体同是无剩法。",
            "此水此月亦复然，照用齐行一无欠。",
            "俯不见月仰亦无，千月阙一固不可。",
            "上人此庵憩瓶锡，终日宴坐常湛然。",
            "散一为千弥六虚，摄千归一不盈寸。",
            "我知上人环堵中，能广能狭能方圆。",
            "空诸所有何必然，作是见者名邪见。"
        ],
        "notes": "",
        "id": "5610d3e34a6e9a5fa3a5b67d1112db5e"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "和洪教菊",
        "preface": "",
        "paragraphs": [
            "陶令遗世情，尚余爱菊念。",
            "菊亦有可爱，爱之苦不厌。",
            "我观傲霜枝，真金赴烈焰。",
            "道韵轻园绮，孤标敌针奄。",
            "配以靖节名，万古不为忝。",
            "况兹中央色，独许此君占。",
            "凝然端正姿，不受红紫艳。",
            "草木吾味同，世情那得染。",
            "璀璨归来辞，斯言了无玷。",
            "偶亦爱此花，秋来朝暮餍。",
            "富贵两浮云，天地一旅店。",
            "是中论饥饱，本自无赢欠。",
            "便拟学渊明，奈此才不赡。",
            "菊资三径荒，酒须十分滟。",
            "待读悠然句，乃无雍彻僭。",
            "但论广文诗，疟愈不须砭。"
        ],
        "notes": "",
        "id": "4c2a1a8640f39a8aead094ea5536d54f"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "和王龟龄不欺堂  其一",
        "preface": "",
        "paragraphs": [
            "心外何曾别有天，吾心和处即昭然。",
            "昭然莫向穹苍觅，帝所清都在目前。"
        ],
        "notes": "",
        "id": "23be2b32bf580b4b76706f8b16ae5cbf"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "和王龟龄不欺堂  其二",
        "preface": "",
        "paragraphs": [
            "地上空虚总是天，此中那复计中边。",
            "好将天体为心体，体得纯全自浩然。"
        ],
        "notes": "",
        "id": "9d4dbda2b02c10ea5f54121e2a0bda60"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "灯  其一",
        "preface": "",
        "paragraphs": [
            "自从失道人多岐，擿植冥行信所之。",
            "昨夜忽然寻得路，孤灯一点是吾师。"
        ],
        "notes": "",
        "id": "64871a881150f25d109cfba03616c104"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "灯  其二",
        "preface": "",
        "paragraphs": [
            "月明方始觉星稀，烛照还知灯力微。",
            "若使世间无圣哲，草根萤爝总光辉。"
        ],
        "notes": "",
        "id": "7abeab195890a07ae7c21451cdb092b5"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "癸未冬至",
        "preface": "",
        "paragraphs": [
            "尘劳终日谩区区，竟是乾坤一腐儒。",
            "半世饱知荣与辱，新冬顿觉我为吾。",
            "关防向后存心误，检点从前制行粗。",
            "理欲从今罢研究，无工夫处是工夫。"
        ],
        "notes": "",
        "id": "d833cd73c77adc68d8369a0ef2ad0fb3"
    },
    {
        "author": "林之奇",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "耿耿一寸心，不能去庭闱。"
        ],
        "notes": "",
        "id": "acdd6dff90cb6ba5d36445031cadc4a0"
    }
]