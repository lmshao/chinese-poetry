[
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "内香药库诗赞",
        "preface": "",
        "paragraphs": [
            "每岁沉檀来远裔，累朝珠玉实皇居。",
            "今辰内府初开处，充牣尤宜史笔书。"
        ],
        "notes": "",
        "id": "9c4751f8a0ef46871669ca284a551bc6"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "赐神童蔡伯禧",
        "preface": "",
        "paragraphs": [
            "七闵山水多才俊，三岁奇童出盛时。",
            "家世应传清白训，婴儿自得老成资。",
            "初尝学步来朝谒，方及能言解诵诗。",
            "更励孜孜图进益，青云千里有前期。"
        ],
        "notes": "",
        "id": "76e91660f569c35400a9a2acb718b1de"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "赐杨亿判秘监",
        "preface": "",
        "paragraphs": [
            "琐闼往年司制诰，共嘉藻思类相如。",
            "蓬山今日诠坟史，还仰多闻过仲舒。",
            "报政列城归觐后，疏恩高阁拜官初。",
            "诸生济济弥瞻望，铅椠咨询辨鲁鱼。"
        ],
        "notes": "",
        "id": "50b09585010066b57bb66fb9d788ed69"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "批杨亿谢表",
        "preface": "",
        "paragraphs": [
            "承明近侍究儒玄，苦学劳心疾已痊。",
            "善保兴居调饮食，副予前席待多贤。"
        ],
        "notes": "",
        "id": "194c7231eb7a2eea9806a7974628002a"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "赐道人郑隠归山",
        "preface": "",
        "paragraphs": [
            "尽日临流看水色，有时隠几听松声。",
            "徧游万壑成嘉遁，偶出千峰玩治平。"
        ],
        "notes": "",
        "id": "bf7b25a1531b9eb7ac22c8a85f86033f"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "赐丁谓",
        "preface": "",
        "paragraphs": [
            "懿辞硕画播朝中，造膝询谋礼遇丰。",
            "文石延登彰顺美，高牙前导表畴庸。",
            "书生仗钺今尤贵，旧里分符古罕逢。",
            "昼锦买臣安敢比，黄枢早日接从容。"
        ],
        "notes": "",
        "id": "0378e3cd1166006daa98bfa334b496d0"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "又",
        "preface": "",
        "paragraphs": [
            "践历功皆著，咨询务必成。",
            "懿才符曩彦，佳器贯时英。",
            "俾展经纶业，旋升辅弼荣。",
            "嘉亨忻盛遇，尽瘁罄纯诚。",
            "均逸明恩洽，畴劳茂典行。",
            "白麻三殿晓，红斾九衢平。",
            "虽辍凝严任，尤增倚注情。",
            "拥旄辞帝阙，顿辔望都城。",
            "风景高秋月，烟波几舍程。",
            "想卿怀感意，常是梦神京。"
        ],
        "notes": "",
        "id": "66089009546e41d31b0eaa1efb640225"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "赐僧义澄",
        "preface": "",
        "paragraphs": [
            "止观心地法，色相本皆空。",
            "禅慧明宗性，超然万法中。"
        ],
        "notes": "",
        "id": "bdbb924f5090babc78470439947fa665"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "赐知贡举晁迥",
        "preface": "",
        "paragraphs": [
            "礼闱选士古称难，都为升沉咫尺间。",
            "较艺清时公道在，抡材应得惠人寰。"
        ],
        "notes": "",
        "id": "7a7fb8eb46a231c054c57bb5f2922650"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "又",
        "preface": "",
        "paragraphs": [
            "盛时选士贡闱开，殿宇闻风献艺来。",
            "心似权衡求实效，勿教蓬荜有遗才。"
        ],
        "notes": "",
        "id": "4854b6f0d250dd642c5f713f3556a60f"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "赐知贡举钱惟演",
        "preface": "",
        "paragraphs": [
            "寅奉昌图绍庆基，选抡多士叶前规。",
            "乡闾荐拔期无滥，草泽搜罗讵有遗。",
            "德举况逢全盛日，计偕咸造广场时。",
            "春官任职当求善，宗伯抡材务得宜。",
            "侍从名儒当委任，艺文公道辩妍媸。",
            "伫伸衡鉴裁深念，允协菁莪乐育诗。"
        ],
        "notes": "",
        "id": "994c381154558f6bc56bd7b05a336645"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "又将放榜",
        "preface": "",
        "paragraphs": [
            "四海为家宝绪隆，旁求文雅振儒风。",
            "命乡随计来多士，较艺抡材有泽宫。",
            "簪绂近臣当显任，丝纶深旨论丹衷。",
            "旰宵汲汲予存念，夙夜孜孜尔徇公。",
            "名实岂惟衡鉴内，贤能皆萃网罗中。",
            "伫观翘楚登时用，布政分忧协庶功。"
        ],
        "notes": "",
        "id": "58b5e8b164ee1c49653e69ba4e405058"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "赐王钦若除太子太保判杭州十韵",
        "preface": "",
        "paragraphs": [
            "早自外朝登近侍，克符昌运振嘉名。",
            "一参黄阁推良画，再陟鸿枢显至荣。",
            "该博古今堂献纳，勤劳夙夜每专精。",
            "石渠撰述多文备，日观封崇大礼成。",
            "宰府调元心匪懈，真宫兼职望弥清。",
            "龙楼进秩恩尤异，熊轼为藩任不轻。",
            "二浙奥区期惠化，三吴佳致悦高情。",
            "重重山水舟中见，处处壶浆陌上迎。",
            "既肃迩遐安外域，更分宵旰抚黎氓。",
            "予衷侧席方毗倚，伫有甘棠播颂声。"
        ],
        "notes": "",
        "id": "32010b41acb953460a96e6dcc779d3c1"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "送张无梦归天台山",
        "preface": "",
        "paragraphs": [
            "混元为教合醇精，视之无迹听无声。",
            "唯有达人臻此理，逍遥物外事沈冥。",
            "浮云舒卷绝常势，流水方圆靡定形。",
            "乘兴偶然辞涧户，谈真俄尔谒王庭。",
            "顺风已是闻宗旨，枕石还期适性情。",
            "玉帛簪缨非所重，长歌聊复宠归程。"
        ],
        "notes": "",
        "id": "295e24905e78461ac3d02fb9164a21f0"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "赐古藏用",
        "preface": "",
        "paragraphs": [
            "海霞照灼散青烟，历历星榆在晓天。",
            "松韵寒烟绝世态，鹤翔高顶应鸣弦。"
        ],
        "notes": "",
        "id": "a35321965d8e4dc7743ea90bdf551e40"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "海棠  其一",
        "preface": "",
        "paragraphs": [
            "春律行将半，繁枝忽竞芳。",
            "霏霏含宿雾，灼灼艳朝阳。",
            "戏蝶栖轻蕊，游蜂逐远香。",
            "物华留赋咏，非独务雕章。"
        ],
        "notes": "",
        "id": "a44961519302daf9d906fb1e31acbb9b"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "海棠  其二",
        "preface": "",
        "paragraphs": [
            "翠萼凌晨绽，清香逐处飘。",
            "高低临曲槛，红白间纤条。",
            "润比攒温玉，繁如簇绛绡。",
            "尽堪图画取，名笔在僧繇。"
        ],
        "notes": "",
        "id": "4429c49bc6936b39efcb695ac07e4b3f"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "观龙歌",
        "preface": "",
        "paragraphs": [
            "四灵之长惟虬龙，虬龙变化故难同。",
            "三茅福地群仙宅，灵物潜形在此中。",
            "池内仙人驯扰得，至今隠现谁能测。",
            "乘云蠢动独标奇，行雨嘉生皆荷力。",
            "常人竞取暂从心，才出山楹兮无处寻。",
            "中使勤求深有意，欲献明庭兮陈上瑞。",
            "初献一龙朝魏阙，偶挹二龙离洞穴。",
            "人心龙心若符契，一去一住何神异。",
            "我睹真龙幸不惊，至诚祝龙龙好听。",
            "但祈风雨年年顺，庶使仓箱处处盈。"
        ],
        "notes": "",
        "id": "f8fdc29274aa81f6d0bfed58b216ba6b"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "佛牙赞",
        "preface": "",
        "paragraphs": [
            "西方大圣号迦文，接物垂慈世所尊。",
            "常愿进修增妙果，庶期饶益在黎元。"
        ],
        "notes": "",
        "id": "030501c7766c665920c4a0a50fbdbee4"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "北征回銮诗",
        "preface": "",
        "paragraphs": [
            "锐旅怀忠节，群胡窜北荒。",
            "坚冰销巨浪，轻吹集隹祥。",
            "继好安边境，和同乐小康。"
        ],
        "notes": "",
        "id": "de7227c179d7cab1c2a18a640b0815a5"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "赐陈尧叟谢病归济源",
        "preface": "",
        "paragraphs": [
            "文苑垂清誉，朝端仰盛才。",
            "嘉猷毗万路，奇遇列三台。",
            "勤职兴居爽，辞荣奏疏来。",
            "畴咨登百揆，异数冠中台。",
            "巨屏扬旌去，名藩昼锦回。",
            "君臣相厚意，瞻望两徘徊。"
        ],
        "notes": "",
        "id": "d502e16b0dacfc28dc83b94732fc0825"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "赐詹骙",
        "preface": "",
        "paragraphs": [
            "名阅夸詹氏，新居古五云。",
            "擢科魁众士，拔萃喜超群。",
            "礼肃人畏敬，胪传世共闻。",
            "好将多锦绣，五色耀龙文。"
        ],
        "notes": "",
        "id": "36f48e4dcc9b96af014877b2bd6b506d"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "赞胡家",
        "preface": "",
        "paragraphs": [
            "一门三刺史，四代五尚书。",
            "他族未闻有，朕今止见胡。"
        ],
        "notes": "",
        "id": "d4b9f4790f677ca1fd496bf7b000dfba"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "该明圣典通今古，发启冲年晓典常。"
        ],
        "notes": "",
        "id": "d67920b0f0ac4ab28a7d3655e18bacf0"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "酣醉皮裘思晦迹，行高终自有人知。"
        ],
        "notes": "",
        "id": "9b70fa88a634069dcfa15ab060bf179f"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "臣守但当守公法，驰骛苟进何可取。"
        ],
        "notes": "",
        "id": "6fd80b05f607c8bf786d5d00aec6d594"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "游裴公亭  其一",
        "preface": "",
        "paragraphs": [
            "昔年曾此远风尘，盘谷烟霞每见分。",
            "万里江河还壮观，一时冠盖属元勋。",
            "海鸥春暖眠沙草，辽鹤秋高度岭云。",
            "今日重来倍惆怅，草堂应是勒移文。"
        ],
        "notes": "",
        "id": "ff80ba9cdda5477dba2d83c2bc83c678"
    },
    {
        "author": "赵恒",
        "dynasty": "宋",
        "type": "诗",
        "rhythmic": "",
        "title": "游裴公亭  其二",
        "preface": "",
        "paragraphs": [
            "溶溶春水碧生池，上相临观许从随。",
            "万姓歌呼喜游豫，几人出处佩安危。",
            "雨余空谷云归早，风满长林鸟下迟。",
            "笳鼓明当催晓发，柳烟花露湿旌旗。"
        ],
        "notes": "",
        "id": "27dec7994b1b076b941f745ed881f32c"
    }
]