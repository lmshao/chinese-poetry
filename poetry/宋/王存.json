[
    {
        "author": "王存",
        "dynasty": "宋",
        "type": "诗",
        "rhythmic": "",
        "title": "覆验余姚道中",
        "preface": "",
        "paragraphs": [
            "一夫死非命，涤验更两吏。",
            "一囚坐法诛，三覆与众弃。",
            "去年交阯败，杀戮无贱贵。",
            "江淮屡岁眚，积殍沟壑秽。",
            "圣人于赤子，爱重若彼至。",
            "谨小以遗大，谁其原帝意。"
        ],
        "notes": "",
        "id": "056e61ace46a8a313fcb6cc638a252c8"
    },
    {
        "author": "王存",
        "dynasty": "宋",
        "type": "诗",
        "rhythmic": "",
        "title": "送程给事知越州",
        "preface": "",
        "paragraphs": [
            "集仙词职琐闱郎，曾领共工使出疆。",
            "万里初还辽海节，一麾俄绾会稽章。",
            "金环赐带饶新贵，熊轼褰帷过故乡。",
            "政事有余诗笔健，卧龙山直鉴湖光。"
        ],
        "notes": "",
        "id": "c392daab758e8fa2e2abd4d9a4f763f0"
    },
    {
        "author": "王存",
        "dynasty": "宋",
        "type": "诗",
        "rhythmic": "",
        "title": "子陵钓台",
        "preface": "",
        "paragraphs": [
            "严公英魄去何之，江上空余旧钓矶。",
            "古木苍烟鸜鹆噪，清波白石鹭鸶飞。",
            "山中秋色香粳熟，垅下朝寒赤鲤肥。",
            "何事夷齐耻周粟，一生憔悴首阳薇。"
        ],
        "notes": "",
        "id": "2655bfc7f19113582b327c56bc06b99f"
    },
    {
        "author": "王存",
        "dynasty": "宋",
        "type": "诗",
        "rhythmic": "",
        "title": "史院席上奉和首相吴公原韵",
        "preface": "",
        "paragraphs": [
            "上圣思论著，前言摭绪余。",
            "琼筵初赐醴，石室载䌷书。",
            "徽范贻来者，成功念昔欤。",
            "欲知开局盛，门拥相君车。"
        ],
        "notes": "",
        "id": "66525ca55d6269c8018d9ef56cc625c5"
    },
    {
        "author": "王存",
        "dynasty": "宋",
        "type": "诗",
        "rhythmic": "",
        "title": "送刁景纯归京口",
        "preface": "",
        "paragraphs": [
            "因公东还辄悲咤，重厚士风须长者。",
            "少年流辈轻老人，去矣唐山旧林下。"
        ],
        "notes": "",
        "id": "e4495174f6835e18eb265d2427975dbc"
    },
    {
        "author": "王存",
        "dynasty": "宋",
        "type": "诗",
        "rhythmic": "",
        "title": "登北固山",
        "preface": "",
        "paragraphs": [
            "晚登北固顶，俛视南徐城。",
            "废垒何茫茫，山川迥纵横。",
            "千载竞谁有，六朝空战争。",
            "豪气不可问，古坟人正耕。"
        ],
        "notes": "",
        "id": "2358ffbbd6f3f9e14fa1f716c4b4da66"
    },
    {
        "author": "王存",
        "dynasty": "宋",
        "type": "诗",
        "rhythmic": "",
        "title": "游焦山",
        "preface": "",
        "paragraphs": [
            "连山拥沧江，峭绝视兹鲜。",
            "由来一气结，殊不丽众𪩘。",
            "林深鸟声悦，境静人自远。",
            "方吾抱幽介，对此万虑遣。"
        ],
        "notes": "",
        "id": "56a1dca1ba03ed9389e6e000507db4a4"
    },
    {
        "author": "王存",
        "dynasty": "宋",
        "type": "诗",
        "rhythmic": "",
        "title": "静照堂",
        "preface": "",
        "paragraphs": [
            "曾过槜李古禅关，十五年来梦想闲。",
            "闻说新堂增胜概，又怜游客变衰颜。",
            "香檀印篆销晨暮，题墨笼纱记往还。",
            "能了一心随处静，何须辛苦远人寰。"
        ],
        "notes": "",
        "id": "1f44ef200609136ef7749e8d3931f5fb"
    },
    {
        "author": "王存",
        "dynasty": "宋",
        "type": "诗",
        "rhythmic": "",
        "title": "过丹阳旧居",
        "preface": "",
        "paragraphs": [
            "漂泊经故园，系舟款柴扉。",
            "破屋他人居，昔邻今或非。",
            "父老迎我饮，祝我昼锦衣。",
            "我谢父老言，朴拙非所祈。",
            "一官走尘土，实迫寒与饥。",
            "去乡未几载，颇觉侣俦稀。",
            "人事已可嗟，况当白首归。",
            "泚泚练塘水，绿杨荫渔矶。",
            "有田尚可耕，誓将父老依。"
        ],
        "notes": "",
        "id": "380989336ac69967573f91ac14ec6820"
    },
    {
        "author": "王存",
        "dynasty": "宋",
        "type": "诗",
        "rhythmic": "",
        "title": "归京口",
        "preface": "",
        "paragraphs": [
            "倦宦归来故国春，北楼千尺绝飞尘。",
            "江山雄伟增人气，城壁萧条类此身。",
            "眼底交游随物老，樽前歌舞逐时新。",
            "十年旧事无人问，目送斜阳下广津。"
        ],
        "notes": "",
        "id": "5ef732af6cfa2854ecf125a1b4c12434"
    },
    {
        "author": "王存",
        "dynasty": "宋",
        "type": "诗",
        "rhythmic": "",
        "title": "却客致假山石",
        "preface": "",
        "paragraphs": [
            "乞得林官就道闲，诛茅结宇即成湾。",
            "闭门自有林峦秀，不用辛勤作假山。"
        ],
        "notes": "",
        "id": "cc24b1463d7949af7d17aca4211e1d63"
    },
    {
        "author": "王存",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "病鸾方振翼，饥隼乍离鞲。"
        ],
        "notes": "",
        "id": "93bf9704651ebe7c8f3979948ad3b492"
    },
    {
        "author": "王存",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "珠鞯锡御恩犹在，玉辇亲扶事已空。"
        ],
        "notes": "",
        "id": "fc4c331701c71baede0796d8fae95fa3"
    },
    {
        "author": "王存",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "二载京岘居，过从不获屡。"
        ],
        "notes": "",
        "id": "82e4f2cc8f6dfb271fffb4b162a78868"
    },
    {
        "author": "王存",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "族居自买百闲屋，月赐官糜六万钱。"
        ],
        "notes": "",
        "id": "bf11d5f5aa0b3685e38ac3fdb9b61731"
    }
]