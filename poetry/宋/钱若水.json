[
    {
        "author": "钱若水",
        "dynasty": "宋",
        "type": "诗",
        "rhythmic": "",
        "title": "禁林䜩会之什",
        "preface": "",
        "paragraphs": [
            "一夜春风满帝都，禁林清晓宴簪裾。",
            "玉堂乍到惊凡目，金锁徐开见御书。",
            "四字骊龙争夭矫，两篇琼树鬭扶疏。",
            "词臣此会人应羡，圣主多才古不如。",
            "日上花砖帘卷后，柳遮铃索雨晴初。",
            "阁前吟罢先沈醉，忘却西垣有直庐。"
        ],
        "notes": "",
        "id": "b8f567a1d2cf65a36d293278cfe3d98e"
    },
    {
        "author": "钱若水",
        "dynasty": "宋",
        "type": "诗",
        "rhythmic": "",
        "title": "送杨大年知处州二首  其一",
        "preface": "",
        "paragraphs": [
            "夫子厌承明，还求领郡行。",
            "两章干负扆，数刻对延英。",
            "岂独彩衣乐，兼为昼锦荣。",
            "圣朝循吏传，首得见君名。"
        ],
        "notes": "",
        "id": "bb5c1b6fc96e6d3b9b4abbcd86b1eecf"
    },
    {
        "author": "钱若水",
        "dynasty": "宋",
        "type": "诗",
        "rhythmic": "",
        "title": "送杨大年知处州二首  其二",
        "preface": "",
        "paragraphs": [
            "汗简成惇史，分符别近班。",
            "仍闻括苍郡，酷似武夷山。",
            "卷箔烟霞丽，登楼水石闲。",
            "二年弃官去，惟我独何颜。"
        ],
        "notes": "",
        "id": "288ccf93a734687bb583c9c82d999965"
    },
    {
        "author": "钱若水",
        "dynasty": "宋",
        "type": "诗",
        "rhythmic": "",
        "title": "济源县裴公亭",
        "preface": "",
        "paragraphs": [
            "裴相亭成未退身，空烦舞袖与歌尘。",
            "至今亭下萧萧竹，似对秋风怨主人。"
        ],
        "notes": "",
        "id": "0e16ab5c1bee52f1ed82e7ff2d3ebc67"
    },
    {
        "author": "钱若水",
        "dynasty": "宋",
        "type": "诗",
        "rhythmic": "",
        "title": "咏华林书院",
        "preface": "",
        "paragraphs": [
            "居近华林对白云，义风深可羡人伦。",
            "儿孙尽得诗书力，门巷偏多车马尘。",
            "楼上落霞粘笔砚，池边怪石间松筠。",
            "乡闾岂独民迁善，阶砌无关鸟亦驯。",
            "朱实垂庭红橘熟，清香袭坐药畦春。",
            "他年好卜为邻住，悔葺吾庐洛水滨。"
        ],
        "notes": "",
        "id": "83541ee5bd9e1ed305625b545aaca27f"
    },
    {
        "author": "钱若水",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "三陪藻燕簪裾上，五对龙颜日月边。"
        ],
        "notes": "",
        "id": "4e4ff2cda4d5d0501fef25bf09bece55"
    },
    {
        "author": "钱若水",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "黼座劝觞钧乐逸，云章属韵待貂传。"
        ],
        "notes": "",
        "id": "2a31d1f7c9ab20ceb29ae94bad08fe38"
    }
]