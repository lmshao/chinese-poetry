[
    {
        "author": "张祈",
        "dynasty": "宋",
        "type": "诗",
        "rhythmic": "",
        "title": "吏隠堂为郑参议题",
        "preface": "",
        "paragraphs": [
            "平时谷口驰声名，只今朝市心如水。",
            "司马政成方外趣，官事莫能相料理。",
            "公堂卜筑在人境，钟阜孱颜是吾里。",
            "瑶林琼树风尘外，白雪阳春谈笑里。",
            "花间有酒可逃禅，客至忘吾还隠几。",
            "便应诏登金马门，乐此徜徉聊复尔。",
            "君王神圣相伊周，虎豹空山不可留。",
            "招我白云二三子，弹冠径出从公游。"
        ],
        "notes": "",
        "id": "061670c3b5f1f21884fc4be479812b7a"
    },
    {
        "author": "张祈",
        "dynasty": "宋",
        "type": "诗",
        "rhythmic": "",
        "title": "秀聚亭",
        "preface": "",
        "paragraphs": [
            "老矣丹心在，愁来酒兴浓。",
            "江山遗古意，云水淡秋容。",
            "落日孤村笛，微风远寺钟。",
            "平生善知识，却忆妙高峰。"
        ],
        "notes": "",
        "id": "1672e413dc2700d75ecd78ef74adf608"
    }
]