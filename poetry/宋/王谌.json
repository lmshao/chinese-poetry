[
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "上之回",
        "preface": "",
        "paragraphs": [
            "蠲吉辰，荐明廷。",
            "祇中坛，宾万灵。",
            "醮祠寿宫礼太一，东祀天孙西太室。",
            "灵芝宝鼎胙元封，亲郊雍畤回中峰。",
            "中峰绝崄天所划，百神驱道平如席。",
            "云髾秀革高拂空，翠辇玉鸾鸣霹雳。",
            "试凭萧关望朔方，月支稽首楼兰降。",
            "复朝独鹿狩鸣泽，芬树羽林归建章。",
            "建章壁门春昼永，井干泰液多游幸。",
            "千秋万岁奈乐何，几度鸾旗出安定。"
        ],
        "notes": "",
        "id": "573fd315161eccc514cad5476f4d4d28"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "张守送酒次敬字韵作诗谢之游北山",
        "preface": "",
        "paragraphs": [
            "有客可与游，阙酒得无病。",
            "岂意四从事，过我不待请。",
            "洗杓挹风度，免慙林花盛。",
            "公学此味如，浑厚兼醇正。",
            "公量虚谷如，有来良善应。",
            "肯分兵厨沥，少佐笔力劲。",
            "罢营杖头钱，徐取松间径。",
            "登临旧能赋，七发踵枚乘。",
            "此兴老未衰，西日尚余映。",
            "风怒雷再鼓，云破天一镜。",
            "山花下野鸟，诗题一堪命。",
            "府公文章伯，声称耸群听。",
            "明朝倒锦囊，非是庶所订。",
            "岂伊彩凤鸣，而聆露鹤警。",
            "定知谢东山，凡百易子敬。"
        ],
        "notes": "",
        "id": "904f6ab93936bf1437fd39482d72aaf5"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "黄雀",
        "preface": "",
        "paragraphs": [
            "毕逋秦氏乌，差池吴宫燕。",
            "秦人挟弹巢若危，吴宫遗火巢空散。",
            "不知野田雀，终日茅簷角。",
            "卑栖俛啄蓬艾间，不畏鹰鹯与缯𥐊。"
        ],
        "notes": "",
        "id": "97e2caf9a931109917cba0f061f2e735"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "赠茅也休  其一",
        "preface": "",
        "paragraphs": [
            "逢人说也休，举世任沉浮。",
            "清磬野云晓，素琴山月秋。",
            "诗材频料理，世事不经求。",
            "每向沧波上，时时戏鸭鸥。"
        ],
        "notes": "",
        "id": "fcd0e78f6cb5427e44aa4856cf4a1a22"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "赠茅也休  其二",
        "preface": "",
        "paragraphs": [
            "觌面祇谈道，知音不和诗。",
            "盈樽清竹叶，围坐古梅枝。",
            "煮茗云生鼎，抄糜雪满匙。",
            "张山山木落，何日又追随。"
        ],
        "notes": "",
        "id": "7b7f0984562769075c41856cebc82d28"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "赠括苍季此翁",
        "preface": "",
        "paragraphs": [
            "君来古括州，吴楚一节游。",
            "衣染匡庐碧，诗清雁荡秋。",
            "山行寻隠逸，野坐傲公侯。",
            "不欲携书献，文章生古愁。"
        ],
        "notes": "",
        "id": "4c777ffcdd774bdd2930b67a9456778c"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "次韵谢惠山村送水仙",
        "preface": "",
        "paragraphs": [
            "自是神仙客，梅花亦让青。",
            "绿垂云叶重，黄映雪花轻。",
            "袜小凌波稳，杯斜带露倾。",
            "一枝来赠我，吟几觉春生。"
        ],
        "notes": "",
        "id": "d95caf9f0a68bae863ed3c93480d3c43"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "早行",
        "preface": "",
        "paragraphs": [
            "晓入荆溪路，西风快似刀。",
            "雪深埋树脚，水浅见溪毛。",
            "岁序相将换，人心只自劳。",
            "牧童牛背卧，令我愧儿曹。"
        ],
        "notes": "",
        "id": "9368071bd27ff0818092788f70e1670a"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "送薛端夫赴武学赴举",
        "preface": "",
        "paragraphs": [
            "温然如美玉，文以武兼之。",
            "发镞妙穿的，挥毫不待思。",
            "行途多早气，参学已秋期。",
            "捷报重阳近，黄花泛一巵。"
        ],
        "notes": "",
        "id": "138843697ac59da56493b82958b402eb"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "煮笋",
        "preface": "",
        "paragraphs": [
            "案有磨人墨，囊无使鬼钱。",
            "难教典班史，只可折花钿。",
            "破屋日多雨，颓簷夜见天。",
            "山童因煮笋，庖下始生烟。"
        ],
        "notes": "",
        "id": "7bb9f684ff22e918a4aec6d19ddd7a22"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "饭罢  其一",
        "preface": "",
        "paragraphs": [
            "饭罢扣松关，襟怀分外宽。",
            "冻云深拥寺，寒濑浅鸣滩。",
            "苔剥碑文字，香萦古篆盘。",
            "寻春难著句，为怕起愁端。"
        ],
        "notes": "",
        "id": "4ca74c6f24d00b2413a6ff4d61d7612b"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "饭罢  其二",
        "preface": "",
        "paragraphs": [
            "雪意犹商略，溪云半有无。",
            "短莎眠野犊，枯树点寒乌。",
            "牢落诗仍在，萧条岁已徂。",
            "过门人挽住，相倩写桃符。"
        ],
        "notes": "",
        "id": "71b36118ec6be027eafaf51551d92c96"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "柳絮",
        "preface": "",
        "paragraphs": [
            "解作漫天雪，终成满地灰。",
            "行空无罣碍，入幕任徘徊。",
            "巧趁蜂须去，轻随燕翼来。",
            "颠狂浑不定，飞舞过楼台。"
        ],
        "notes": "",
        "id": "2fdc6b276c03b2eebf05e71cc0549c83"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "北林",
        "preface": "",
        "paragraphs": [
            "经行到北林，此地转惊心。",
            "小市鱼虾贵，荒村竹树深。",
            "帆樯侵柳影，罾屋占溪阴。",
            "诗罢还飞去，沙鸥识苦吟。"
        ],
        "notes": "",
        "id": "487724a5ad0837962b9f130162cb8a38"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "宿北山  其一",
        "preface": "",
        "paragraphs": [
            "兀坐苦无营，乘闲偶访僧。",
            "山深云作伴，庵迥石为朋。",
            "古木含苍藓，幽花落翠藤。",
            "昏钟三扣罢，童子上香灯。"
        ],
        "notes": "",
        "id": "e7560aa7d29b5d82b12d2e0b27512dc8"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "宿北山  其二",
        "preface": "",
        "paragraphs": [
            "四壁静无人，翛然夜不惊。",
            "龛灯光焰薄，纸帐梦魂清。",
            "有月山犹暗，无风松自鸣。",
            "结茅终隠此，高枕待升平。"
        ],
        "notes": "",
        "id": "a91b9b05ee718edc7804685bc2f9d25e"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "入邑  其一",
        "preface": "",
        "paragraphs": [
            "马踏新松影，衣沾秀麦寒。",
            "藤花缀缨珞，竹笋透琅玕。",
            "诗向闲中得，心因静处宽。",
            "一声幽鸟啭，深在翠林端。"
        ],
        "notes": "",
        "id": "a05baa1d780f3b84b86ce154eeb33bb0"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "入邑  其二",
        "preface": "",
        "paragraphs": [
            "野蔓侵沙径，山泉渡石梁。",
            "树头蚕葚熟，篱下雀梅香。",
            "人与春光老，闲随日影长。",
            "撚须吟不就，穷杀孟襄阳。"
        ],
        "notes": "",
        "id": "23ad871d8ee97a0a5ebf9e9d2871da50"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "题褚道士雪𪩘诗卷",
        "preface": "",
        "paragraphs": [
            "五言与七字，句句总清新。",
            "但得诗囊富，何忧客路贫。",
            "梅花一𪩘雪，瑶草半岩春。",
            "著我司盟去，吟边养病身。"
        ],
        "notes": "",
        "id": "bd2f69fb98033fd44e062b6c4f7d7c2f"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "酬赵懒翁求墨",
        "preface": "",
        "paragraphs": [
            "会面苦无因，缄书意亦勤。",
            "相望七十里，仅隔一重云。",
            "有句来求墨，得诗如见君。",
            "从知相忆梦，花下拟论文。"
        ],
        "notes": "",
        "id": "e12e420ff74dc170397a3a8abd346d53"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "道傍庙",
        "preface": "",
        "paragraphs": [
            "荒祠存玉像，画壁剥苍苔。",
            "额古名难问，村空祭不来。",
            "乱鸦号古木，鬭雀罥浮埃。",
            "犹有人求珓，西风动纸灰。"
        ],
        "notes": "",
        "id": "de7aafc506f9d3bbbec6c647eef2e7fa"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "生日",
        "preface": "",
        "paragraphs": [
            "又是逢初度，红稀绿暗时。",
            "自斟生日酒，闲理去年诗。",
            "活计惟书在，衰容只镜知。",
            "人情与天道，翻覆似枯棋。"
        ],
        "notes": "",
        "id": "6a49de6c36eb42b08ef6635e1dfb87bb"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "旅中述怀",
        "preface": "",
        "paragraphs": [
            "未晚僮先卧，无聊自展衾。",
            "一灯愁里梦，数首客中吟。",
            "隣舍谁歌曲，谯更远送音。",
            "秋风催素发，憔悴满华簪。"
        ],
        "notes": "",
        "id": "1d178c136f0a0f55e99b5596f629b0ad"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "到此",
        "preface": "",
        "paragraphs": [
            "到此添离恨，垂杨已拂肩。",
            "担轻缘少镪，衣暖欲抽绵。",
            "春事遽如许，客怀殊未然。",
            "竹篱沽酒市，雨湿杏花烟。"
        ],
        "notes": "",
        "id": "a8559634d77c428f7f59503d46c092b7"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "乍归",
        "preface": "",
        "paragraphs": [
            "去日犹残雪，归来夏气清。",
            "闲随白云出，看到绿阴成。",
            "野色供诗料，山光快客情。",
            "路逢乡父老，驻足问行程。"
        ],
        "notes": "",
        "id": "052cfd1ed3b9abe962c1ce0195d43dcf"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "过山家",
        "preface": "",
        "paragraphs": [
            "此地知谁隠，当门列翠屏。",
            "栽花多是药，题壁半书经。",
            "栗鼠咀红果，山禽堕翠翎。",
            "峰头宜眺望，只欠小茅亭。"
        ],
        "notes": "",
        "id": "b8fc4c38b7026c45667b694307a610fa"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "简刘吉父",
        "preface": "",
        "paragraphs": [
            "长安为客者，皆是利名人。",
            "只有君同我，惟添病与贫。",
            "秋风篱下菊，夜雨水边莼。",
            "拟共租船去，归家趁小春。"
        ],
        "notes": "",
        "id": "c4365067fb205440462ef6dcc8c3dfc6"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "简章伯和",
        "preface": "",
        "paragraphs": [
            "论交三十载，彼此坐诗穷。",
            "只恨性各别，其他心尽同。",
            "茶苗封谷雨，书叶寄苹风。",
            "无限怀君意，鶑声绿树中。"
        ],
        "notes": "",
        "id": "94ebe25b7fc1a4025b27cfe6fc9bb5e8"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "舟行即事",
        "preface": "",
        "paragraphs": [
            "钓艇横溪水，渔罾搭槿篱。",
            "年丰翁自乐，酒熟客先知。",
            "凉吹生苹叶，斜阳恋竹枝。",
            "苦吟浑未就，倚柂立移时。"
        ],
        "notes": "",
        "id": "d0f36f047f2946c760b6224425c9a6d5"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "答章伯和问疾",
        "preface": "",
        "paragraphs": [
            "伏枕屡经旬，医庸药不灵。",
            "自从春意动，才觉病魂醒。",
            "露洗桃心赤，风揩柳眼青。",
            "劳君相忆梦，每夜到岩扃。"
        ],
        "notes": "",
        "id": "c1ef708f222a5e9f771f1a93a51b7266"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "赠笔工",
        "preface": "",
        "paragraphs": [
            "试子玉簪笔，他工总不如。",
            "毫长宜贮墨，管净可抄书。",
            "汝自夸淮兔，吾犹注鲁鱼。",
            "鬓毛斑白尽，心折正缘渠。"
        ],
        "notes": "",
        "id": "751cf0c24e7cf700bd461503ed239589"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "吴江桥",
        "preface": "",
        "paragraphs": [
            "松江期一到，二十二三年。",
            "今日身临此，凭虚骨欲仙。",
            "塔连吴苑树，帆带洞庭烟。",
            "见说鲈鱼美，囊无斫鲙钱。"
        ],
        "notes": "",
        "id": "e0e0c07ee9bedf45f199a8588b6b3ff8"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "招玉渊",
        "preface": "",
        "paragraphs": [
            "欲言非一事，晓夕待君来。",
            "吟屋新装办，闲门未敢开。",
            "春光归巷陌，山色入楼台。",
            "犹有梅花在，相期把酒杯。"
        ],
        "notes": "",
        "id": "5b54ffd958108e32f663db7d7d87a660"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "题诗僧亚愚眉白集",
        "preface": "",
        "paragraphs": [
            "向来已观集，今见自吟诗。",
            "天下有清论，僧中真白眉。",
            "淡如秋水浄，浓比夏云奇。",
            "慎勿轻拈出，常人罕见知。"
        ],
        "notes": "",
        "id": "167e9b478ff14cc3de2e129222b114d0"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "到李山寺",
        "preface": "",
        "paragraphs": [
            "策杖扣禅坊，空山草木长。",
            "殿荒人晒席，僧去佛无香。",
            "榆树苔衣绿，松花粉穗黄。",
            "兹行无伴侣，独自绕修廊。"
        ],
        "notes": "",
        "id": "076aa1caee643314cfcd6b627fcd3660"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "为简上人赋古色轩  其一",
        "preface": "",
        "paragraphs": [
            "简师得道不参禅，燕坐常居古色轩。",
            "夏禹告功遗迹在，任公垂钓有车存。",
            "海通泉洞深千尺，寺映重岩月一痕。",
            "何日短筇尘外去，瓣香来此叩玄门。"
        ],
        "notes": "",
        "id": "07bdd70c080caa2d4b77adf5423ee977"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "为简上人赋古色轩  其二",
        "preface": "",
        "paragraphs": [
            "小舟吚哑渡横塘，十里秋畦粳稻香。",
            "莫怪雨声惊客梦，要催诗句入行囊。",
            "重过苹水波浮绿，遥见菊篱花正黄。",
            "佳节莫论重九后，𫇢篷独酌泛茱觞。"
        ],
        "notes": "",
        "id": "4d26335d0ad2718927a69d547c430902"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "虎丘",
        "preface": "",
        "paragraphs": [
            "五百年前吾祖宅，云孙从昔未曾经。",
            "山藏古寺窗连碧，水绕平田稻正青。",
            "台染夜云微带润，剑涵秋水尚余腥。",
            "僧堂借得羊毛笔，自蘸寒泉写石屏。"
        ],
        "notes": "",
        "id": "6b8cc08db930b73e9b86417bd526af2e"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "远出乍归",
        "preface": "",
        "paragraphs": [
            "五旬行李经吴越，四月风光正惠夷。",
            "绿水悠悠晴脉脉，青条总总实离离。",
            "飞来何处双黄蝶，叫彻他山一子规。",
            "却把闲身成倦客，关心书几昼长时。"
        ],
        "notes": "",
        "id": "a10fa153f6b9bc70d336fa9cbd6e1863"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "简吴若清",
        "preface": "",
        "paragraphs": [
            "丝桐挂壁户常扃，雅弄深防俗耳听。",
            "滴露研朱重点易，焚香炷火细翻经。",
            "山含晚色千峰紫，松傲新霜一派青。",
            "独向岩扉抱高隠，有谁能识少微星。"
        ],
        "notes": "",
        "id": "d6c7bb5261be87f79472f1dab5749aab"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "舟行",
        "preface": "",
        "paragraphs": [
            "前面人家是画图，数间茅屋映菰蒲。",
            "蒙笼云里群峰出，欵乃滩边一棹孤。",
            "岁熟农人还自乐，天晴水鸟竞相呼。",
            "绝怜两岸垂丝柳，比却来时一半枯。"
        ],
        "notes": "",
        "id": "7f9b43ef3e3e1d5cf6fa38dcc4719b93"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "次岳尚书韵",
        "preface": "",
        "paragraphs": [
            "细字书横双眼明，破窗阅尽几阴晴。",
            "年来干禄浑无梦，老去吟诗尚有情。",
            "谩向纸田耕石砚，断无金缕侑银觥。",
            "和篇聊博先生笑，应笑寒儒太瘦生。"
        ],
        "notes": "",
        "id": "13e9580a1677f745ee0c733efd6f2532"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "寄王仲衡尚书",
        "preface": "",
        "paragraphs": [
            "世态翻云覆雨间，令人合眼梦还山。",
            "生平名义入肝膈，岁晚师门要面颜。",
            "鸥鹭波宽虽有约，凤凰城近可容闲。",
            "留年看试调元手，未拟安仁赋拙艰。"
        ],
        "notes": "",
        "id": "8fc67a61ac596c6534028babaa3bf8f7"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "归山",
        "preface": "",
        "paragraphs": [
            "特地扪萝入翠微，杨花故故点征衣。",
            "游人尽逐暮光去，野老独携山色归。",
            "拟泛银涛浮浩渺，难寻玉貌问芳菲。",
            "吴亡越伯浑休问，且买清樽送落晖。"
        ],
        "notes": "",
        "id": "11816dfca822ec29b4678ede8e6d5e1b"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "留山庵",
        "preface": "",
        "paragraphs": [
            "遥山一望青如染，到得山边却不青。",
            "松径有风常自扫，岩扉入夜不曾扃。",
            "烧残栢子重添火，沽得村醪旋倒瓶。",
            "却羡山僧无一事，日长帘下自翻经。"
        ],
        "notes": "",
        "id": "e127bdae4a5ead306a99bd9f05d4baae"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "病起",
        "preface": "",
        "paragraphs": [
            "连日新晴惬病怀，跧藏一室绝纤埃。",
            "出来未得寒犹在，穷不奈何春又回。",
            "酒盏惭疎朋旧少，纸帘不为俗人开。",
            "日长自有闲工课，汲水铜瓶浸古梅。"
        ],
        "notes": "",
        "id": "3a59eacaa6cb23462af7a651e27dc769"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "借楼",
        "preface": "",
        "paragraphs": [
            "借得小楼聊寄迹，夜深犹自未扃扉。",
            "鼠摇暗壁惊人梦，萤度破窗粘客衣。",
            "旧隠图书从水泛，后园松菊与心违。",
            "思量应被沙鸥笑，烟雨满船胡不归。"
        ],
        "notes": "",
        "id": "0db28776927ef0677a58aaf1c625807c"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "题云海亭",
        "preface": "",
        "paragraphs": [
            "二十年前曾到此，重来又是晚春时。",
            "芦因水长全然短，山被云遮分外奇。",
            "渔艇添成古图画，鴈行点破碧瑠璃。",
            "布衣憔悴江湖客，闲倚栏干自觅诗。"
        ],
        "notes": "",
        "id": "5c76e82844378056db2ff3e984e22a7e"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "秋风",
        "preface": "",
        "paragraphs": [
            "去年相遇钓鱼矶，今岁飘飘又入扉。",
            "渡月薄侵蟾兔冷，拂云轻助燕鸿飞。",
            "逗遛余响惊残梦，催促新寒上裌衣。",
            "欲把丝桐传此曲，破琴弦断损金徽。"
        ],
        "notes": "",
        "id": "8bc735e56e568f101ea1b1996ed76ff3"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "泛苕溪",
        "preface": "",
        "paragraphs": [
            "六幅蒲帆去似飞，浪翻新涨绿沿堤。",
            "一川水墨王摩诘，十里鶑花杜牧之。",
            "云遶楚宫春雨后，烟笼秦树晚晴时。",
            "人生来往情何极，江北江南酒一巵。"
        ],
        "notes": "",
        "id": "f6bc16ffe447cd52b19fb7adfd9bb3a1"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "游善区寺",
        "preface": "",
        "paragraphs": [
            "闲来古寺欲忘归，无奈征尘染素衣。",
            "绿叶云稠荒涧水，白云青湿旧禅扉。",
            "窗涵远色明丹篆，钟冒岚烟入翠微。",
            "盛世登封今已矣，断碑无语对斜晖。"
        ],
        "notes": "",
        "id": "e4ec014f21f63b38bcae6428eabf6f24"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "友人招饮",
        "preface": "",
        "paragraphs": [
            "故人邀我共清樽，蹑屐归来已半醺。",
            "无限雨声供醉笔，一窗灯影共谁分。",
            "铜瓶火煖鸣天籁，宝鼎香残拂岫云。",
            "今夜梦魂清更甚，扁舟冷伴白鸥群。"
        ],
        "notes": "",
        "id": "1d219131d472dcf775cc0db555ea23f2"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "入山",
        "preface": "",
        "paragraphs": [
            "入却山来事事宜，眼边何处不关诗。",
            "风飘花片上书册，水浸山峰入砚池。",
            "酒欲饮时斟易尽，棋当胜处著嫌迟。",
            "个中自有无穷趣，莫遣儿曹取次知。"
        ],
        "notes": "",
        "id": "f7949b172d1aeb483034b8a33667da82"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "送墨与则上人",
        "preface": "",
        "paragraphs": [
            "遣送书斋小浄瓶，麝煤藏久带芳馨。",
            "难书八万四千偈，只写多心一卷经。"
        ],
        "notes": "",
        "id": "76a4baac0797263b88793eb1e6eb02de"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "苕溪舟次",
        "preface": "",
        "paragraphs": [
            "扁舟烟重冷渔蓑，两岸人家浸小河。",
            "芳草自生春自老，落花随雨晚风多。"
        ],
        "notes": "",
        "id": "01876fe8b23d8ef1e2f9b9b71b75c75d"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "山庵即景",
        "preface": "",
        "paragraphs": [
            "一炷清香一局棋，坐看山雨到来时。",
            "晚晴独步出门去，云挂碧青松树枝。"
        ],
        "notes": "",
        "id": "2157398042342903c60fc0d61f458469"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "十月晦日睡起",
        "preface": "",
        "paragraphs": [
            "睡起西窗午正蹉，小春天气尚融和。",
            "颠狂绝笑簷前蝶，不道残阳已不多。"
        ],
        "notes": "",
        "id": "3f7fd03e42fcbfcd9c807e40d5d624a4"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "次亚愚韵  其一",
        "preface": "",
        "paragraphs": [
            "万里春光眼界明，半窗斜日醉魂醒。",
            "有时梦入庐山去，瀑布声中拄杖行。"
        ],
        "notes": "",
        "id": "e9f4bad890db5949cb0a1d414549f948"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "次亚愚韵  其二",
        "preface": "",
        "paragraphs": [
            "丝丝杨柳拂轻烟，那惜床头买酒钱。",
            "此段风流如不赏，一般佳致又明年。"
        ],
        "notes": "",
        "id": "54bfc0d310a8a73ac148e3df448ecfdb"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "次亚愚韵  其三",
        "preface": "",
        "paragraphs": [
            "梅脸斓斑褪粉粧，桃心依约晕轻黄。",
            "春风花草经行遍，次第安排到海棠。"
        ],
        "notes": "",
        "id": "a8c0a6ba943dc0686bf145f074ef5bd4"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "次亚愚韵  其四",
        "preface": "",
        "paragraphs": [
            "寒梅一树照清池，花底嫣香尚觅诗。",
            "稚子不知吟思苦，却来池上数鱼儿。"
        ],
        "notes": "",
        "id": "19d2ce55e849ca75eb3ecc18a2fcc171"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "嘉熙戊戌季春一日画溪吟客王子信为亚愚诗禅上人作渔父词七首  其一",
        "preface": "",
        "paragraphs": [
            "兰芷流来水亦香，满汀鸥鹭动斜阳。",
            "声欵乃，间鸣榔，侬家只住岸西旁。"
        ],
        "notes": "",
        "id": "abb7c740ac98508112531092a1578eb9"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "嘉熙戊戌季春一日画溪吟客王子信为亚愚诗禅上人作渔父词七首  其二",
        "preface": "",
        "paragraphs": [
            "翁妪齐眉妇亦贤，小姑颜貌正笄年。",
            "头发乱，髻鬟偏，爱把花枝立柂前。"
        ],
        "notes": "",
        "id": "eae9227bdd5b2d452848848a076a766c"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "嘉熙戊戌季春一日画溪吟客王子信为亚愚诗禅上人作渔父词七首  其三",
        "preface": "",
        "paragraphs": [
            "湘妃泪染竹根斑，风雨连朝下钓难。",
            "春浪急，石矶寒，买得茅柴味亦酸。"
        ],
        "notes": "",
        "id": "5f416737477cba268451350962d1af00"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "嘉熙戊戌季春一日画溪吟客王子信为亚愚诗禅上人作渔父词七首  其四",
        "preface": "",
        "paragraphs": [
            "满湖飞雪搅长空，急起呼儿上短篷。",
            "蓑笠具，画图同，铁笛声长曲未终。"
        ],
        "notes": "",
        "id": "61248d5304b80374c5a1b44126dd6550"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "嘉熙戊戌季春一日画溪吟客王子信为亚愚诗禅上人作渔父词七首  其五",
        "preface": "",
        "paragraphs": [
            "离骚读罢怨声声，曾向江边问屈平。",
            "醒还醉，醉还醒，笑指沧浪可濯缨。"
        ],
        "notes": "",
        "id": "37f1f17f0bc838d12dd578c5a2c47c23"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "嘉熙戊戌季春一日画溪吟客王子信为亚愚诗禅上人作渔父词七首  其六",
        "preface": "",
        "paragraphs": [
            "白发髼松不记年，扁舟泊在荻花边。",
            "天上月，水中天，夜夜烟波得意眠。"
        ],
        "notes": "",
        "id": "5ab7bf773c25c218410077856c587fed"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "嘉熙戊戌季春一日画溪吟客王子信为亚愚诗禅上人作渔父词七首  其七",
        "preface": "",
        "paragraphs": [
            "只在青山可卜邻，妻儿语笑意全真。",
            "休识字，莫嫌贫，方是安闲第一人。"
        ],
        "notes": "",
        "id": "8fcd99a5e723b8b148c52f645301cc76"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "绝句  其一",
        "preface": "",
        "paragraphs": [
            "紫燕黄鹂兴已阑，薰风庭院绿阴寒。",
            "儿童竞说新篁长，只隔前窗懒去看。"
        ],
        "notes": "",
        "id": "61797adca3b0901951bbb84ae7047657"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "绝句  其二",
        "preface": "",
        "paragraphs": [
            "午风吹梦过桥西，梦里诗成未有题。",
            "睡起不知天早晚，柳风忽送子规啼。"
        ],
        "notes": "",
        "id": "67bf185cbec22e76de39069ab53d8d0a"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "绝句  其三",
        "preface": "",
        "paragraphs": [
            "过了荼䕷与素馨，一春风雨欠追寻。",
            "却从立夏晴多日，策杖闲来看绿阴。"
        ],
        "notes": "",
        "id": "1bb738ace7da7407026d9ac2dd396c69"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "无题  其一",
        "preface": "",
        "paragraphs": [
            "草绿花红展绣衾，菜畦一色漾黄金。",
            "行行山路情何限，春事三分一半深。"
        ],
        "notes": "",
        "id": "c057f37909c5092fd94385e01c415a98"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "无题  其二",
        "preface": "",
        "paragraphs": [
            "小院风来荷叶香，莓苔绕砌绿阴凉。",
            "燕飞低拂琴弦响，惊破一窗幽梦长。"
        ],
        "notes": "",
        "id": "16cc6b5e8b2e2267407611e6d2b9b605"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "题刘玉潭诗",
        "preface": "",
        "paragraphs": [
            "万古玉潭水，君何独擅名。",
            "多应吟思苦，一似此泉清。",
            "山泽供高隠，江湖已著声。",
            "小诗拈未出，更欲与君评。"
        ],
        "notes": "",
        "id": "7e2998ba9ed7aae4e7964c2693be17b1"
    },
    {
        "author": "王谌",
        "dynasty": "宋",
        "type": "诗",
        "rhythmic": "",
        "title": "姚村夜泊",
        "preface": "",
        "paragraphs": [
            "荒村日已黄，小泊近横塘。",
            "昨夜一番雨，今宵满意凉。",
            "湿沙藏蚓唱，风柳卸萤光。",
            "隔浦谁家住，吹来荷叶香。"
        ],
        "notes": "",
        "id": "d47e46c9120bb336cdb85d37995b5e34"
    }
]