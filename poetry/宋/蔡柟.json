[
    {
        "author": "蔡柟",
        "dynasty": "宋",
        "type": "诗",
        "rhythmic": "",
        "title": "题颜鲁公祠",
        "preface": "",
        "paragraphs": [
            "太师骂贼眼欲裂，由来大刚不获阙。",
            "堂堂忠义八十年，与贼共生宁共灭。",
            "泰山可摧地可陷，不可夺者公之节。",
            "奸邪卢杞知不知，舌舐忠臣头上血。"
        ],
        "notes": "",
        "id": "9472012ece1574a8620f3f7e84b74f0b"
    },
    {
        "author": "蔡柟",
        "dynasty": "宋",
        "type": "诗",
        "rhythmic": "",
        "title": "咏军山",
        "preface": "",
        "paragraphs": [
            "远岫回环碧四围，一峰清绝万峰低。",
            "浮云复作人间雨，天上长晴世不知。"
        ],
        "notes": "",
        "id": "2bbae4987d5a1d4f3d6222fb1560927b"
    },
    {
        "author": "蔡柟",
        "dynasty": "宋",
        "type": "诗",
        "rhythmic": "",
        "title": "题秋雨堂",
        "preface": "",
        "paragraphs": [
            "太宗之治万国新，梯山航海来珠珍。",
            "当时宝藏尽充溢，暇日从容延近臣。",
            "君无骄吝臣不谄，博哉仁言吾所闻。",
            "乃知不能正君者，虽有议论徒纷纷。",
            "至今华堂扁秋雨，衮衮积善归云仍。",
            "谁能岁晚事斯语，堂中主人丞相孙。"
        ],
        "notes": "",
        "id": "c089b0ca41021833adeeced629e34144"
    },
    {
        "author": "蔡柟",
        "dynasty": "宋",
        "type": "诗",
        "rhythmic": "",
        "title": "题广昌县平西台",
        "preface": "",
        "paragraphs": [
            "层台跨青空，溪水出其侧。",
            "千峰竞神秀，万里无限隔。",
            "王侯贤令尹，心匠巧经画。",
            "平生不凡处，眼高四海窄。",
            "坐令荆棘场，化作山川国。",
            "登临有胜集，而我非佳客。",
            "听候妙谈兵，四座皆辟易。",
            "冰霜绕牙齿，韬略贯胸臆。",
            "迺知杜元凯，不特有传癖。",
            "风尘犹澒洞，早试平戎策。",
            "当沉岘山铭，更效燕然勒。"
        ],
        "notes": "",
        "id": "fbfecafc35059121fc303400b6f8f822"
    },
    {
        "author": "蔡柟",
        "dynasty": "宋",
        "type": "诗",
        "rhythmic": "",
        "title": "题崇觉寺",
        "preface": "",
        "paragraphs": [
            "溪云障微阴，竹风消午暑。",
            "行穷紫翠间，金榜开梵宇。",
            "残僧四五辈，衣破貌淳古。",
            "碧筒𣂏寒泉，屋角挂飞雨。",
            "高堂俨遗像，丹青烂圭且。",
            "当时立廊庙，兄弟皆接武。",
            "谁知百世士，今作一丘土。",
            "石麟卧斜阳，断碣枕庭庑。",
            "悟此笑世人，微荣何足数。"
        ],
        "notes": "",
        "id": "7efb2a5800b9d9db927b1c6eb7d4d46f"
    },
    {
        "author": "蔡柟",
        "dynasty": "宋",
        "type": "诗",
        "rhythmic": "",
        "title": "登稽古阁晚眺",
        "preface": "",
        "paragraphs": [
            "簷外川原迥，烟中草树微。",
            "山城暮吹角，客子泪沾衣。",
            "岁月经身老，行藏与愿违。",
            "归禽带落日，渺渺背人飞。"
        ],
        "notes": "",
        "id": "a2f40f747afe87d9d305d54029cb461d"
    },
    {
        "author": "蔡柟",
        "dynasty": "宋",
        "type": "诗",
        "rhythmic": "",
        "title": "泊钓台",
        "preface": "",
        "paragraphs": [
            "高台百尺凌云碧，维舟夜久霜月白。",
            "瘿木窣窣摇枯藤，寒濑潺潺落苍石。",
            "先生退隠知几年，汉家钟鼎徒凌烟。",
            "高风千古磨不尽，山水照映长明鲜。",
            "我来俯仰惭羁旅，冲寒愁怕玄冬暮。",
            "此身不负白鸥盟，暂此迟留亦何预。",
            "起来搔首江茫茫，孤篷却逐雁随阳。",
            "人生游行岂易得，惟有此夕难相忘。"
        ],
        "notes": "",
        "id": "807e6aca5c4098c672f8066147d08b19"
    },
    {
        "author": "蔡柟",
        "dynasty": "宋",
        "type": "诗",
        "rhythmic": "",
        "title": "咏新荷",
        "preface": "",
        "paragraphs": [
            "朱栏桥下水平池，四面无风柳自垂。",
            "疑是水仙吟意懒，碧罗笺卷未题诗。"
        ],
        "notes": "",
        "id": "d7102b67276f950ddf96c333a95d42e0"
    }
]