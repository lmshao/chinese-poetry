[
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "宿袁州枫林邸",
        "preface": "",
        "paragraphs": [
            "维舟烟柳外，风健布帆轻。",
            "雁过家千里，鹃啼月五更。",
            "山川行客梦，风雨故乡情。",
            "问宿枫林晚，袁州第一程。"
        ],
        "notes": "",
        "id": "e72edb89205b7c1bed2924a785f8da1f"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "旅舍听雨",
        "preface": "",
        "paragraphs": [
            "夜长难得寐，况复雨淋淫。",
            "百事不如意，一时都上心。",
            "客程歧路远，归兴海涛深。",
            "頼有东林社，招摇赋赏音。"
        ],
        "notes": "",
        "id": "dd879b5c659d2de661da2eb06cbb0893"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "题白云庵",
        "preface": "",
        "paragraphs": [
            "散策入禅扉，愁城酒解围。",
            "泥黄肥客屦，云淡护僧衣。",
            "心事溪相照，吟情雨带归。",
            "未盟泉石隠，林鹤背人飞。"
        ],
        "notes": "",
        "id": "a8c1b09aa42a32c743d9f81562b7b4e7"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "偶倚",
        "preface": "",
        "paragraphs": [
            "西风独凭阑干处，可是愁人鬓易华。",
            "老木不生秋后叶，孤灯空结夜来花。",
            "中原落日无归雁，故国青山有去鸦。",
            "欲向清尊消旧恨，路迷行客正思家。"
        ],
        "notes": "",
        "id": "3f6870d3c99bcea9a3d97b39aab9ae9c"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "江行即事",
        "preface": "",
        "paragraphs": [
            "读罢骚经手自抄，纫兰归计胜诛茅。",
            "新蚕食叶将成茧，旧燕衔泥旋补巢。",
            "菜老花随黄麦落，草长色与绿杨交。",
            "一春过尽三之二，闲倚东风忆孟郊。"
        ],
        "notes": "",
        "id": "1c65dc3b145c9ee8f9608459bf6f4ca4"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "过道州谒周濂溪故居",
        "preface": "",
        "paragraphs": [
            "迢迢豸岭水萦纡，知是元公此结庐。",
            "老屋至今图太极，古碑犹在勒通书。",
            "落花啼鸟春无恙，窗草池莲景自如。",
            "闲立钓游矶上石，光风霁月满庭除。"
        ],
        "notes": "",
        "id": "250089338f25fb28b7c2a2bf87ee4ecc"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "晚春即事",
        "preface": "",
        "paragraphs": [
            "又见东风吹路尘，伤心红紫易因循。",
            "杜鹃啼歇三更雨，燕子衔归一半春。",
            "近水夕阳凭远树，东家飞絮落西隣。",
            "小舟撑出前村去，忽听人声不见人。"
        ],
        "notes": "",
        "id": "fdb4bf4d854c44b1164d004506cf4eae"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "越镇山楼",
        "preface": "",
        "paragraphs": [
            "百尺阑干最上头，杯中旗影动奎娄。",
            "海通蛮岛三千国，山镇东南数百州。",
            "草木更含天子气，衣冠不洗晋人羞。",
            "旧来越战吴争事，一曲渔歌起暮鸥。"
        ],
        "notes": "",
        "id": "0d54e2888183ffb7e45044fec84470b0"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "客中春晚",
        "preface": "",
        "paragraphs": [
            "依依官柳暗关情，况复听人唱渭城。",
            "半夜客楼闻杜宇，一年春事又清明。",
            "帆开别浦潮如雪，花落东风雨又晴。",
            "光景不留人老去，浮生空自叹云萍。"
        ],
        "notes": "",
        "id": "2040b9ea8187afda1bb3744f2b7cb3df"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "金陵怀古",
        "preface": "",
        "paragraphs": [
            "梦觉钟山夜半钟，自怜寒月照山翁。",
            "曲从玉树歌声断，数逐金陵王气终。",
            "故老更思王化北，南人惟唱大江东。",
            "凭阑不见豪华事，只是江豚夜起风。"
        ],
        "notes": "",
        "id": "fa3e8ed3c45eee1c89cae0257c64fd89"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "春词",
        "preface": "",
        "paragraphs": [
            "采蘩春日咏迟迟，何事于今咏黍离。",
            "夜到子中分旦气，岁从寅上授人时。",
            "野花啼鸟般般意，流水孤村岸岸移。",
            "且向醉中歌一曲，自怜吾及共吾儿。"
        ],
        "notes": "",
        "id": "d4b6b259a9b8112556bc24c6219c857f"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "偶题",
        "preface": "",
        "paragraphs": [
            "人世阴晴了未知，一僮一鹤自相随。",
            "已无少小尊前梦，惟有老来乱后诗。",
            "花落鸟啼眠几觉，水流云散醒多时。",
            "蟠桃结实三千岁，知熟黄粱几度炊。"
        ],
        "notes": "",
        "id": "a48a934c75427a06d8fd2eb2342320bb"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "和姜居仁感时韵",
        "preface": "",
        "paragraphs": [
            "十年泉石痼烟霞，吟看浮荣过眼花。",
            "归去五株彭泽柳，困来七椀玉川茶。",
            "功名得失藏蕉鹿，身世糊涂篆壁蜗。",
            "我亦厌喧求静者，故园且种邵平瓜。"
        ],
        "notes": "",
        "id": "3bc9780d9af42eae405734b1d30c4d42"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "感题",
        "preface": "",
        "paragraphs": [
            "伯夷耻周粟，仲连岂帝秦。",
            "清风千载上，林下一闲身。"
        ],
        "notes": "",
        "id": "95738451e9c92013c7a7f5b2ab654a00"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "昭君图",
        "preface": "",
        "paragraphs": [
            "红颜虽命薄，犹是汉宫人。",
            "一上玉关道，天涯沦落身。"
        ],
        "notes": "",
        "id": "2b29be37a6eba3b6cc1d5e1e8daa603e"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "九日客金陵",
        "preface": "",
        "paragraphs": [
            "菊雨凄凄江露凉，客中无酒对重阳。",
            "去年黑发今年白，不似黄花岁岁黄。"
        ],
        "notes": "",
        "id": "4a3e7ef88accb7106929dcdb98726c4d"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "春日",
        "preface": "",
        "paragraphs": [
            "芳草晴时春日低，樱桃花发乱鶑啼。",
            "也应船上看山色，不似青山送马蹄。"
        ],
        "notes": "",
        "id": "10f90e1b0d0d40981cde21a74f184b1a"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "春词",
        "preface": "",
        "paragraphs": [
            "炉烟𦶟尽冷衣篝，长乐钟声半入楼。",
            "燕子不归春梦断，刺桐花月上帘钩。"
        ],
        "notes": "",
        "id": "ae0bf9df79a19d05d0d28e6a7a07d0a1"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "钱唐寒食",
        "preface": "",
        "paragraphs": [
            "絮花如雪草如茵，寒食清明处处春。",
            "惆怅钱塘门外路，今年人哭去年人。"
        ],
        "notes": "",
        "id": "6f91fb0bbb31270ad7133e300967861e"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "题赵苇江雁荡图",
        "preface": "",
        "paragraphs": [
            "家住温州雁荡巅，归帆曾载买山钱。",
            "江山寂寂芦花白，好似今朝纸上船。"
        ],
        "notes": "",
        "id": "e79c3aa2147323e883b9e4c758150d3b"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "寄叠山谢年丈  其一",
        "preface": "",
        "paragraphs": [
            "几人同抱杞天忧，戮力支撑不自由。",
            "却恨杜鹃啼血处，楚囚相对泣难收。"
        ],
        "notes": "",
        "id": "5f7890e1a1ee6a99cd52cb4db229ddbf"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "寄叠山谢年丈  其二",
        "preface": "",
        "paragraphs": [
            "短剑悲歌浙水湾，疾风吹梦到西山。",
            "应知薇蕨同滋味，莫道匡时更辙环。"
        ],
        "notes": "",
        "id": "b132bb02a8a00d7bc445edc9ab925f14"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "移松",
        "preface": "",
        "paragraphs": [
            "移种青松数寸苗，俯看微小识孤标。",
            "他年夭矫擎寒重，莫引闲藤上碧霄。"
        ],
        "notes": "",
        "id": "9c9ddf196875a657ee923ce2aa20629a"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "雨舂",
        "preface": "",
        "paragraphs": [
            "稻粱收尽水田空，闾舍翁妪雨后舂。",
            "颗粒拟输官府税，只留糠核过穷冬。"
        ],
        "notes": "",
        "id": "4a1ec6d992a32855aaa7d88a9a10bfb7"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "唤渡",
        "preface": "",
        "paragraphs": [
            "溽风吹暑透人肌，我仆云痡我马疲。",
            "隔岸渡船呼不应，柳阴深处立多时。"
        ],
        "notes": "",
        "id": "47224227a2ffac613f5ffdfbb595f554"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "濯清",
        "preface": "",
        "paragraphs": [
            "世间何水独流清，惟有箕山此一泓。",
            "祇恨许由曾洗耳，却怜无处濯吾缨。"
        ],
        "notes": "",
        "id": "8413bdec90188230ba72c6dc48858bb0"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "忆昔",
        "preface": "",
        "paragraphs": [
            "忆昔长安都会地，草木晴辉钟王气。",
            "襟带江湖气象雄，自是天王兴复际。",
            "春风楼阁五凤城，玉漏声催香雾盈。",
            "户外昭容鹤禁开，殿前执政鹓班行。",
            "柳绿桃红湖水曲，尽日欢娱犹不足。",
            "画船箫鼓绕云深，彩仗旌旗吹月色。",
            "谁知世道互翻覆，沧海倏变为桑田。",
            "胡笳哀怨动朝市，麋鹿来游旧陌阡。",
            "汉宫明妃空艳丽，苑外铜仙亦洒泪。",
            "古来社稷有兴亡，岂识于今不平事。",
            "禾黍离离迹可怜，伤心回首古苔边。",
            "清明寒食谁家酹，痛哭深山闻杜鹃。"
        ],
        "notes": "",
        "id": "e615e3bcc9fe591c418ada97fa086723"
    },
    {
        "author": "柴随亨",
        "dynasty": "宋",
        "type": "诗",
        "rhythmic": "",
        "title": "和赵元鼎钱塘怀古韵",
        "preface": "",
        "paragraphs": [
            "向来钱塘歌舞地，绣鞍玉勒鸣金辔，风络柳丝鶑织翠。",
            "春风一曲杜韦娘，梨花窈窕歌霓裳，落花缓步弓鞋香。",
            "千金买笑正踟蹰，回首烟浪翻五湖，禾黍伤心周大夫。",
            "韶声变作笳声长，逋梅苏柳何凄凉，夜半呼天热中肠。",
            "但见燕麦摇春风，富贵荣华一梦中，无言咄咄谩书空。",
            "吴越青山落照里，铜驼陌上栖荆杞，翻思往事徒血指。",
            "花兮对人花转羞，人兮对花人转愁，花老无香人白头。"
        ],
        "notes": "",
        "id": "6907aa02a84a678496722487d1e77e3d"
    }
]