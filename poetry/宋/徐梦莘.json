[
    {
        "author": "徐梦莘",
        "dynasty": "宋",
        "type": "诗",
        "rhythmic": "",
        "title": "弹子岩题名",
        "preface": "",
        "paragraphs": [
            "吾侪生江南，远近俱邻乡。",
            "一官皆为贫，糊口走四方。",
            "遇合良独难，动如参与商。",
            "谁知自有时，朋盍聚炎荒。",
            "外台参计划，幕府佐纪纲。",
            "出宰得壮县，分教涖郡庠。",
            "曹掾胜三语，簿领真仇香。",
            "不止似人喜，顿觉吾军张。",
            "合坐尊序齿，避席敬行觞。",
            "岩酒纵登览，杖屦陪徜徉。",
            "棋矢以相娱，啸歌情意长。",
            "举酒起祝规，爱我药石良。",
            "古人尚植立，君子道其常。",
            "平生学忠孝，余力从文章。",
            "临节不可夺，当官有何强。",
            "穷乃见节义，老当志弥刚。",
            "鸿鹄在寥廓，骐骥终腾骧。",
            "愿言各勉旃，事业要辉光。",
            "它日先上道，富贵无相忘。"
        ],
        "notes": "",
        "id": "5fc950fa4a611a06cc665bfa90d631e8"
    }
]