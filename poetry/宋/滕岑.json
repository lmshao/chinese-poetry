[
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "秋晚",
        "preface": "",
        "paragraphs": [
            "槭槭霜风劲，骎骎物象雕。",
            "屡迁怜蟋蟀，一败笑芭蕉。",
            "林叶疎逾响，山云薄易消。",
            "虽无远行役，对此亦何聊。"
        ],
        "notes": "",
        "id": "fdf31046d32e169e35f5972224b202ad"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "拄杖",
        "preface": "",
        "paragraphs": [
            "久矣相随若弟昆，周全险阻可须论。",
            "断桥测水露半影，野路擉泥留乱痕。",
            "痴坐自怜今日嬾，颠持敢忘昔年恩。",
            "得君分付吾何恨，休向林间打睡门。"
        ],
        "notes": "",
        "id": "b4edeebafadc49f32e90e83ca17ccd1f"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "蒋中丞庭下芙蓉  其一",
        "preface": "",
        "paragraphs": [
            "西风吹下一庭秋，秋自无聊花更愁。",
            "醉脸晚来红拂掠，未妨萧瑟却风流。"
        ],
        "notes": "",
        "id": "ab0740deb524636b10bcdc5fe3f61966"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "蒋中丞庭下芙蓉  其二",
        "preface": "",
        "paragraphs": [
            "莫把秋芳与春比，物生各各以时行。",
            "只今独步西风里，那得春花与抗衡。"
        ],
        "notes": "",
        "id": "6c02183c621a09d0374bac2bf76db25e"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "蒋中丞庭下芙蓉  其三",
        "preface": "",
        "paragraphs": [
            "菊与为朋竹与隣，闭门谁见晓粧新。",
            "不须多羡苏堤好，车马往来尘污人。"
        ],
        "notes": "",
        "id": "dd29e224459602cbe44ae5d2530e08c7"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "上郑广文",
        "preface": "",
        "paragraphs": [
            "瓦注非真巧，昌歜非众嗜。",
            "我诗本不工，好之弗肯置。",
            "胡能致温饱，颇复作灾祟。",
            "无盐不自知，刻画要妍媚。",
            "先生六艺学，已得圣贤秘。",
            "三绝笑郑虔，诗律乃游戏。",
            "伊予亦何幸，兹获巾屦侍。",
            "岂惟怯大巫，正自惭小技。",
            "却嗟贾长江，哦诗尹不避。",
            "文公倘见容，愿教推敲字。"
        ],
        "notes": "",
        "id": "f3c9ebd318fe2677420d9fd9eeb63edf"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "鼓腹无所思朝起暮归眠渊明诗也以诗定韵为十诗  其一",
        "preface": "",
        "paragraphs": [
            "郊墟远人烟，栖迹在衡宇。",
            "年龄迫衰谢，渐觉有病苦。",
            "眼如隔罗縠，耳仅闻钟鼓。",
            "手中一枝筇，借以扶伛偻。"
        ],
        "notes": "",
        "id": "1d320a3d9a1b6a3f6f5c3d7ad92806dc"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "鼓腹无所思朝起暮归眠渊明诗也以诗定韵为十诗  其二",
        "preface": "",
        "paragraphs": [
            "少习举子业，不能中科目。",
            "暮竟为尉丞，州县甘碌碌。",
            "四任奉真祠，一家仰寸禄。",
            "勿云腹负予，予亦负此腹。"
        ],
        "notes": "",
        "id": "e4ce4cfe8c21d5902bb8b26b68559801"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "鼓腹无所思朝起暮归眠渊明诗也以诗定韵为十诗  其三",
        "preface": "",
        "paragraphs": [
            "居闲阅往史，掩卷忽长吁。",
            "儿闻翁吁声，取酒满注盂。",
            "悠然尽三酌，杂虑散如驱。",
            "乃知此神物，不可一日无。"
        ],
        "notes": "",
        "id": "efd3edd167ddde315627b856bc04a3e8"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "鼓腹无所思朝起暮归眠渊明诗也以诗定韵为十诗  其四",
        "preface": "",
        "paragraphs": [
            "我居西山下，距城半里所。",
            "门前有雀罗，户内无阿堵。",
            "小园桃李空，数棱独苦苣。",
            "同心相过时，小摘为烹煮。"
        ],
        "notes": "",
        "id": "734692954b1444562e31539d7c271f17"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "鼓腹无所思朝起暮归眠渊明诗也以诗定韵为十诗  其五",
        "preface": "",
        "paragraphs": [
            "我前有万古，昨梦那无追。",
            "我后有万世，未梦安可期。",
            "欲知今现在，正似昨梦时。",
            "梦中无实事，徒自劳心思。"
        ],
        "notes": "",
        "id": "a1960a84ca7536de8fab0733f0cca4f3"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "鼓腹无所思朝起暮归眠渊明诗也以诗定韵为十诗  其六",
        "preface": "",
        "paragraphs": [
            "立夏少半月，谷雨是今朝。",
            "梅子酸著齿，麦穗长半腰。",
            "天运不暂停，又将转斗杓。",
            "无复冬裘御，重取夏扇摇。"
        ],
        "notes": "",
        "id": "5bf448d473acab295237b3f5160116ac"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "鼓腹无所思朝起暮归眠渊明诗也以诗定韵为十诗  其七",
        "preface": "",
        "paragraphs": [
            "芳菲去无迹，人家绿阴里。",
            "有园屋西偏，足以纵步履。",
            "酴醾香绝奇，橘花香更美。",
            "日烘香自发，不待微风起。"
        ],
        "notes": "",
        "id": "243031c8b650d509dd3b41962cb5d1cf"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "鼓腹无所思朝起暮归眠渊明诗也以诗定韵为十诗  其八",
        "preface": "",
        "paragraphs": [
            "万籁止不作，寂寂山居夜。",
            "鼓声起神祠，磬声来佛舍。",
            "幽人启楼窗，片月光相射。",
            "此景不可孤，呼儿具杯斝。"
        ],
        "notes": "",
        "id": "4dcf634afde2e38831e51c95f95b01c3"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "鼓腹无所思朝起暮归眠渊明诗也以诗定韵为十诗  其九",
        "preface": "",
        "paragraphs": [
            "神龙固难豢，天马岂易鞿。",
            "渊明肯折腰，为此五斗微。",
            "我本田野人，初不慕轻肥。",
            "食未从人乞，隠不待赋归。"
        ],
        "notes": "",
        "id": "8bd58559cd3103bdc754a290acdad91a"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "鼓腹无所思朝起暮归眠渊明诗也以诗定韵为十诗  其一○",
        "preface": "",
        "paragraphs": [
            "我读渊明诗，或至忘食眠。",
            "人物葛天民，度越羲黄前。",
            "胸中抱真淳，笔下杂言诠。",
            "妄讥闲情赋，讵识其超然。"
        ],
        "notes": "",
        "id": "ba48ed5cef322b0cf774833eed59d8e7"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "三月十二日晚雨因取渊明诗微雨洗高林清飚矫云翮之句定韵赋十诗翌日雨未已姪坦师来相招时方赋六首暮雨暗还舍遂足十韵  其一",
        "preface": "",
        "paragraphs": [
            "中年知学道，所得不造微。",
            "老来衰拙甚，动与世俗违。",
            "诗书束高阁，蓬藋掩坏扉。",
            "自应车马绝，不待门墙挥。"
        ],
        "notes": "",
        "id": "0f581b01fb4479c309a027bb999af9d2"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "三月十二日晚雨因取渊明诗微雨洗高林清飚矫云翮之句定韵赋十诗翌日雨未已姪坦师来相招时方赋六首暮雨暗还舍遂足十韵  其二",
        "preface": "",
        "paragraphs": [
            "蚕妇正望晴，耕夫又须雨。",
            "蚕既恶湿叶，牛惟便润土。",
            "我不事农桑，薄禄仰官府。",
            "衣食有不足，何敢怨贫窭。"
        ],
        "notes": "",
        "id": "dd3fc88128f6b20273b264f3cb859d9f"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "三月十二日晚雨因取渊明诗微雨洗高林清飚矫云翮之句定韵赋十诗翌日雨未已姪坦师来相招时方赋六首暮雨暗还舍遂足十韵  其三",
        "preface": "",
        "paragraphs": [
            "自得林下趣，穷处甘如荠。",
            "白云为朋友，青山是昆弟。",
            "幽池萍未生，闲来弄清泚。",
            "照影不能悟，徒自尘缨洗。"
        ],
        "notes": "",
        "id": "529e39e497fd69974ee5748375abe988"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "三月十二日晚雨因取渊明诗微雨洗高林清飚矫云翮之句定韵赋十诗翌日雨未已姪坦师来相招时方赋六首暮雨暗还舍遂足十韵  其四",
        "preface": "",
        "paragraphs": [
            "风吹飞絮乱，日照游丝高。",
            "晴景方可爱，暮雨忽潇潇。",
            "老人蚤睡眠，梦觉鸡戒朝。",
            "簷声鸣阶除，云气冒山椒。"
        ],
        "notes": "",
        "id": "9ce569ebf0a8095b4115398e05cf6606"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "三月十二日晚雨因取渊明诗微雨洗高林清飚矫云翮之句定韵赋十诗翌日雨未已姪坦师来相招时方赋六首暮雨暗还舍遂足十韵  其五",
        "preface": "",
        "paragraphs": [
            "去岁所种竹，今岁望成林。",
            "竹萌犹未见，时节春已深。",
            "逮兹一雨润，犊角庶可寻。",
            "切勿轻剪馘，长养令萧森。"
        ],
        "notes": "",
        "id": "793fbcdf489991b149585ddae66dc8fc"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "三月十二日晚雨因取渊明诗微雨洗高林清飚矫云翮之句定韵赋十诗翌日雨未已姪坦师来相招时方赋六首暮雨暗还舍遂足十韵  其六",
        "preface": "",
        "paragraphs": [
            "久雨爱晴色，久晴欣雨声。",
            "下人自分别，上天了无情。",
            "人喜春色丽，又悲秋气清。",
            "是皆妄心耳，四序奚亏成。"
        ],
        "notes": "",
        "id": "a9701114f1bd7574b3f49f1121a25774"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "三月十二日晚雨因取渊明诗微雨洗高林清飚矫云翮之句定韵赋十诗翌日雨未已姪坦师来相招时方赋六首暮雨暗还舍遂足十韵  其七",
        "preface": "",
        "paragraphs": [
            "远寺有缁徒，殷勤久见招。",
            "是日篮舆出，轻雨飒晨飚。",
            "稽首谒佛像，焚香坐僧寮。",
            "岂惟饭满钵，兼有酒盈瓢。"
        ],
        "notes": "",
        "id": "c32843a900416962f6336399b043885a"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "三月十二日晚雨因取渊明诗微雨洗高林清飚矫云翮之句定韵赋十诗翌日雨未已姪坦师来相招时方赋六首暮雨暗还舍遂足十韵  其八",
        "preface": "",
        "paragraphs": [
            "静观一世人，忙多闲者少。",
            "须发已剥除，应接亦纷扰。",
            "何术生羽翼，物外得轻矫。",
            "难求九转丹，且尽一尊醥。"
        ],
        "notes": "",
        "id": "d8b5b9027e8b1cfbbb8cd12fd833486b"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "三月十二日晚雨因取渊明诗微雨洗高林清飚矫云翮之句定韵赋十诗翌日雨未已姪坦师来相招时方赋六首暮雨暗还舍遂足十韵  其九",
        "preface": "",
        "paragraphs": [
            "老人见桃花，悟者有灵云。",
            "我见亦有悟，花前饮玉醺。",
            "可怜南北家，论说事纷纭。",
            "为问参老禅，何如参面君。"
        ],
        "notes": "",
        "id": "826a2a2208351e8e947922ba15af8a70"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "闲题",
        "preface": "",
        "paragraphs": [
            "漏云残日凄欲阴，占巢归鹭纷投林。",
            "风吹旷野暮色白，山近小窗秋意深。",
            "已将梦事了得丧，更凭杯酒寄浮沉。",
            "书生习气难料理，有底苦吟劳此心。"
        ],
        "notes": "",
        "id": "c787f294ebfa0f287d1ee9cfc9df837f"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "游西湖五首  其一",
        "preface": "",
        "paragraphs": [
            "白浪吹船投跨浦，黄尘扑帽走沙河。",
            "若无西湖一慰眼，奈此客中劳悴何。"
        ],
        "notes": "",
        "id": "fe797bab9cb0e6a1fea347a722edda5a"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "游西湖五首  其二",
        "preface": "",
        "paragraphs": [
            "雪寒映湖湖水明，西子淡粧仍浅颦。",
            "不会吴儿底心性，冒寒湖上去寻春。"
        ],
        "notes": "",
        "id": "42ab152591e2950943d4567c12924203"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "游西湖五首  其三",
        "preface": "",
        "paragraphs": [
            "林君庐不存已久，苏公堤比旧尤佳。",
            "绝怜夹堤柳渐暗，谁见傍庐梅正花。"
        ],
        "notes": "",
        "id": "05c12a6055a08fdb78cc7067d370c04f"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "游西湖五首  其四",
        "preface": "",
        "paragraphs": [
            "乍来乍去堤边鹭，似有似无烟里山。",
            "何人为展古画轴，尘暗缣绡浓淡间。"
        ],
        "notes": "",
        "id": "01869ff4b81bb7114619f86fe0de2d86"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "游西湖五首  其五",
        "preface": "",
        "paragraphs": [
            "丰乐楼头沸管弦，拍床唤酒记当年。",
            "而今寂寞空栏楯，楼下涟漪自宛然。"
        ],
        "notes": "",
        "id": "694bbdf4a27a31aaf6c0ed5d1ebb99e6"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "江上望西兴",
        "preface": "",
        "paragraphs": [
            "跨浦桥边万里风，客帆去尽暮江空。",
            "西兴只在斜阳里，白壁青林淡染红。"
        ],
        "notes": "",
        "id": "4d679fa64f646d6507e3fc6226eb173f"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "次韵乐天目昏",
        "preface": "",
        "paragraphs": [
            "百年今已八十五，此去光阴能几多。",
            "足病半生为我祟，目昏今日奈渠何。",
            "也知乱膜无方法，正为躭书被折磨。",
            "瞽者欲行须用杖，不如安稳坐盘陀。"
        ],
        "notes": "",
        "id": "014408bdb13e50be664d80bfc66c8135"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "记前身",
        "preface": "",
        "paragraphs": [
            "广智绍兴初，有僧清首坐。",
            "颇亦有禅学，非但严经课。",
            "吾祖知其人，尊之如达磨。",
            "延归羞香饭，间亦闲相过。",
            "祖时年已老，无孙继耕播。",
            "耿耿常在念，不敢与人言。",
            "此僧偶闻之，使之祷佛前。",
            "且云韶国师，道场在玉泉。",
            "凡人求男女，如观音应缘。",
            "祖遂相约往，此僧遽欣然。",
            "是夕僧坐逝，有偈人共传。",
            "祖即焚香拜，前诺师岂负。",
            "灵魄决不昧，请与师同去。",
            "祖如师在日，拱手侍行步。",
            "既至即影响，幡脚转不住。",
            "已而得吉卜，有孙生岁暮。",
            "人云所生孙，即是师前身。",
            "往来无处验，虚实何足论。",
            "识者闻之笑，愚者以为真。",
            "可怜滕氏子，一生命穷薄。",
            "晚逃儒事佛，两皆无所觉。",
            "若果是此僧，无乃行路错。",
            "聊复成此诗，一任人贬駮。"
        ],
        "notes": "",
        "id": "6cd3ce826e7a483dadd35859b0ea64f8"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "九日求米",
        "preface": "",
        "paragraphs": [
            "绝粮缺酒两堪悲，宁可无杯不可饥。",
            "谩有黄花供老眼，正无红粒续晨炊。",
            "太官羔酒何须羡，朝士茱萸亦谩思。",
            "聊与重阳添故事，不妨乞米赋新诗。"
        ],
        "notes": "",
        "id": "8fb38aa5055a57d2e5b2746d62b5e6d9"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其一",
        "preface": "",
        "paragraphs": [
            "风浪渺平陆，吾行将安之。",
            "酒中有乐国，犹是太古时。",
            "孰云道里长，一觞自臻兹。",
            "不知有先死，况复忧与疑。",
            "何辞日一往，蟹螯正堪持。"
        ],
        "notes": "",
        "id": "8a3a0b186b3da3f4777d7f25371d4062"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其二",
        "preface": "",
        "paragraphs": [
            "拏舟漾明月，把酒对青山。",
            "月影涵山扉，妙处端难言。",
            "回觞劝鸥鹭，吾与尔忘年。",
            "适意祇自知，讵可他人传。"
        ],
        "notes": "",
        "id": "f1ced1f138a08c8ac2d4168f349ae70c"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其三",
        "preface": "",
        "paragraphs": [
            "人性政自静，动者乃妄情。",
            "纷纷相倾夺，富贵与功名。",
            "形存神已亡，嗟汝难久生。",
            "岂知旷士怀，古井波不惊。",
            "醪酒辅吾体，不待金丹成。"
        ],
        "notes": "",
        "id": "e17d21d694b8a2550efd5db6a1a6aeab"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其四",
        "preface": "",
        "paragraphs": [
            "今我思故里，身不能奋飞。",
            "登高眺山川，孰知予心悲。",
            "却思大化中，万类本无依。",
            "何者为我庐，是处皆可归。",
            "幽忧不自释，齿发日变衰。",
            "不如倾兹酒，杯行无固违。"
        ],
        "notes": "",
        "id": "81e820a8405c7f57d1ed48feb7564805"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其五",
        "preface": "",
        "paragraphs": [
            "秋风入我室，百虫自相喧。",
            "中夜卧不周，起视河汉偏。",
            "念我平生友，托体归青山。",
            "游魂往何方，千载不复还。",
            "人生共如此，但醉勿复言。"
        ],
        "notes": "",
        "id": "59d42f2cf5472c0a2bb24eb28a02696a"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其六",
        "preface": "",
        "paragraphs": [
            "古人不可见，滔滔天下是。",
            "渊明舍之归，惜此三径毁。",
            "樽中幸有酒，饮事付自尔。",
            "我观饮酒诗，信矣质而绮。"
        ],
        "notes": "",
        "id": "d4453a7fbea5801dd14cd9887a3754df"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其七",
        "preface": "",
        "paragraphs": [
            "堂堂东坡公，文章万人英。",
            "尝和饮酒诗，曲尽今古情。",
            "平生不解饮，而独喜客倾。",
            "仇池一仙去，九韶瘖不鸣。",
            "不知几百年，斯人还复生。"
        ],
        "notes": "",
        "id": "9ce5c4ed16f0140e1ce582bde578bcd6"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其八",
        "preface": "",
        "paragraphs": [
            "嵇康故人达，醉中凛英姿。",
            "因送孤飞鸿，手抚枯桐枝。",
            "聊将弦上意，寓此胸中奇。",
            "才高身不容，谅非人力为。",
            "麟伤终可叹，龙化真难羁。"
        ],
        "notes": "",
        "id": "df03c7bfa3ff2a01d3ca05165f86173c"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其九",
        "preface": "",
        "paragraphs": [
            "我游桐君山，霁色天地开。",
            "秋水净远瞩，秋山入奇怀。",
            "兹游有夙约，所愿喜不乖。",
            "岩岩彼高阁，上有浮云栖。",
            "其下插奫沦，百尺不见泥。",
            "同来二三友，斗酒相戏谐。",
            "笑语飞鸟上，醉眼风烟迷。",
            "醒时日已堕，明月照我回。"
        ],
        "notes": "",
        "id": "22fe1365d84d2b05e95cb643f8fc82bf"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其一○",
        "preface": "",
        "paragraphs": [
            "壮士志四方，小夫守一隅。",
            "所禀既殊科，所趣亦异涂。",
            "毋论贤与愚，等为造物驱。",
            "岂如饮家流，一醉不愿余。",
            "两忘适与莫，毕世醉乡居。"
        ],
        "notes": "",
        "id": "c1ecae72f07b25c3de174ed676a6246e"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其一一",
        "preface": "",
        "paragraphs": [
            "煌煌佳菊花，开遍溪傍道。",
            "后时难独立，得伴秋光老。",
            "孤芳迫霜露，采采及未槁。",
            "浮我白玉醪，色香相媚好。",
            "悠然尽数酌，人弃我所宝。",
            "一榻醉曲肱，何必游人表。"
        ],
        "notes": "",
        "id": "f3aa33474d45dca8a0cfdb1253e5dca8"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其一二",
        "preface": "",
        "paragraphs": [
            "止酒盟诸神，复杯未几时。",
            "有客苦相劝，持杯前致辞。",
            "人生足烦恼，至乐实在兹。",
            "欲饮恐渝盟，不饮客见疑。",
            "我性本嗜饮，强止良自欺。",
            "为客尽一醉，惟神其听之。"
        ],
        "notes": "",
        "id": "591e9cd73f3f279ac415ffcfb43b6229"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其一三",
        "preface": "",
        "paragraphs": [
            "嗣宗初亦仕，偶爱东平境。",
            "复求步兵尉，在职未尝醒。",
            "当世疾如仇，妙音谁复领。",
            "吾详竹林人，此士诚脱颕。",
            "至今群虱喻，言与丹青炳。"
        ],
        "notes": "",
        "id": "79198d1a7578694ade53512cb3823dbf"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其一四",
        "preface": "",
        "paragraphs": [
            "佳辰菊始华，白衣适尔至。",
            "开樽且复坐，径向丛边醉。",
            "陶死向千载，风流孰其次。",
            "达人岂在酒，寓意乃为贵。",
            "吾知元亮贤，嗜酒不嗜味。"
        ],
        "notes": "",
        "id": "f128a64ac3bfaf90679808af665b9332"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其一五",
        "preface": "",
        "paragraphs": [
            "爱酒扬子云，家世一区宅。",
            "校书登天禄，落拓聊寓迹。",
            "彼视汉公卿，何啻相什百。",
            "著书效周易，人笑玄尚白。",
            "傥非桓谭辈，诋诮谁与惜。"
        ],
        "notes": "",
        "id": "d57890fced3038f00082b70bd7ab1b09"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其一六",
        "preface": "",
        "paragraphs": [
            "佛氏苦戒酒，详见所译经。",
            "谓人诸罪业，多以酒故成。",
            "酒岂能造罪，心为物变更。",
            "心空罪亦空，径造金仙庭。",
            "今我举兹酒，聊救饥肠鸣。",
            "虽云违佛戒，初匪堕俗情。"
        ],
        "notes": "",
        "id": "6a1225dadc4c8d01d4296c2222d7d2a2"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其一七",
        "preface": "",
        "paragraphs": [
            "少小慕至道，壮大无所得。",
            "岁月忽如流，行年向不惑。",
            "尔来涉忧患，视听半昏塞。",
            "谁能更苦辛，举战蛮触国。",
            "但愿常醉眠，万事付一默。"
        ],
        "notes": "",
        "id": "82298e3706f083a47062d51fa298ccb1"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其一八",
        "preface": "",
        "paragraphs": [
            "有客衣百衲，狂言如病风。",
            "一饮至数斗，醉卧官道中。",
            "我尝延之饮，问对略可通。",
            "告我珠异雀，无轻发其弓。"
        ],
        "notes": "",
        "id": "1eb99fe4e0344f9e206ff817905e1350"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其一九",
        "preface": "",
        "paragraphs": [
            "昔人揣才力，宁隠不愿仕。",
            "仕者要及物，隠者止为己。",
            "禄丰责已重，外劳中愧耻。",
            "何如未仕时，优游安井里。",
            "吾观隠者传，沉湎亦见纪。",
            "而于公卿辈，小累讥不止。",
            "布衣有真乐，势位何足恃。"
        ],
        "notes": "",
        "id": "a47dbdfb8ae787ecded17edb383cf71e"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和陶渊明饮酒诗  其二○",
        "preface": "",
        "paragraphs": [
            "是非俱幻影，妄别伪与真。",
            "世界如空华，谩分浇与淳。",
            "古人今何在，千载一梦新。",
            "唐虞且空虚，岂复有隋秦。",
            "况我此之身，天地一微尘。",
            "区区欲徇世，用力嗟徒勤。",
            "迩来稍自悟，遂与杯酌亲。",
            "世味如嚼蜡，说酒犹生津。",
            "朝醉忘盥颒，暮醉忘冠巾。",
            "世人自我异，我岂异世人。"
        ],
        "notes": "",
        "id": "7d2333ed076943c2c6a1fd0cc7d404cf"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "赠徐谷三绝  其一",
        "preface": "",
        "paragraphs": [
            "解后逢君醉山县，殷勤访我到江城。",
            "闲携箬笠无人识，狂杀痴儿问五行。"
        ],
        "notes": "",
        "id": "29f4b621602cb2445dc160f2aad4423a"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "赠徐谷三绝  其二",
        "preface": "",
        "paragraphs": [
            "裂去儒冠今几年，颠毛萧索任垂肩。",
            "相逢记得初相识，回首西风一泫然。"
        ],
        "notes": "",
        "id": "bf47a217ec5866253b31caae9d0096c1"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "赠徐谷三绝  其三",
        "preface": "",
        "paragraphs": [
            "曾向林间对酒巵，不嫌俗物亦伸眉。",
            "江湖若许同归去，能为先生理钓丝。"
        ],
        "notes": "",
        "id": "6a2615ee868e3f07ee7508abb93f5d7c"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "赠何应叔",
        "preface": "",
        "paragraphs": [
            "一面玉泉三载前，重来云翮已翩然。",
            "笔端何自得许妙，林下不当迍此贤。",
            "作个分明蚁宫梦，胜渠辛苦鸟窠禅。",
            "无盐定自废刻画，索我恶诗何处传。"
        ],
        "notes": "",
        "id": "885f2819d0ad2fb4f6dd6fd4760f9553"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "寄友人王晋老",
        "preface": "",
        "paragraphs": [
            "送君行日雪扬飞，曾几何时画箑挥。",
            "自别空惊须发变，得书聊证梦魂非。",
            "紫枢白简家声在，黄卷青灯生事微。",
            "悟得随缘安乐法，不应羁旅更沾衣。"
        ],
        "notes": "",
        "id": "80a2bbe34bae477ee300d36344efb140"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "绿柿寄开欲游钓台以诗谢",
        "preface": "",
        "paragraphs": [
            "西城好在朱夫子，屈指经年隔笑谈。",
            "忽枉尺书相劳苦，更蒙绿柿远分甘。",
            "似闻欲访严陵濑，何惜暂辞弥勒龛。",
            "已约桐君候舟楫，当令风月往迎参。"
        ],
        "notes": "",
        "id": "b24b7ee86898b852637ffb5c2b246ca1"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "酴醾  其一",
        "preface": "",
        "paragraphs": [
            "红紫从渠巧鬭新，不妨自著素衣巾。",
            "中庭今夜群仙戏，总是广寒宫里人。"
        ],
        "notes": "",
        "id": "88409f20de405020618a415dfa422b5b"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "酴醾  其二",
        "preface": "",
        "paragraphs": [
            "向人未肯吐芳心，玉困香融己不禁。",
            "久矣禅心无色想，如何对此独沉吟。"
        ],
        "notes": "",
        "id": "0010d9c69709164b627780fad87c99e7"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "酴醾  其三",
        "preface": "",
        "paragraphs": [
            "群芳谁不让天柔，笑杀金沙敢并游。",
            "少借余妍入樽酒，真堪一斗博凉州。"
        ],
        "notes": "",
        "id": "345526438aeb08ac028633dfe6bab264"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "杏花",
        "preface": "",
        "paragraphs": [
            "君家两杏閙春色，浓淡臙脂染不齐。",
            "试唤赵昌来貌取，若边好著白鹇栖。"
        ],
        "notes": "",
        "id": "6891b3287824781383cb91de2b14683f"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "次韵欧公残杏",
        "preface": "",
        "paragraphs": [
            "春风虽高却不寒，扶杖起散腰脚顽。",
            "昨朝阴晦忽开霁，造物变化胡可原。",
            "休嫌出游日色薄，大胜坐听簷声潺。",
            "百岁光阴人易老，一年时节春易阑。",
            "但知良辰合大醉，岂羡显官乘高轩。",
            "桃花飘零李花在，垂柳袅娜芳草繁。",
            "谁能有药扶我足，使我郊野穷跻攀。",
            "山公接䍠自倒著，吾发已秃久不冠。"
        ],
        "notes": "",
        "id": "91dd89eb4da3dd73fd66f9aa91cb1293"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "梅花  其一",
        "preface": "",
        "paragraphs": [
            "欲寻好句乞梅花，从实平章不要夸。",
            "且道色香谁可比，口才拟议即成差。"
        ],
        "notes": "",
        "id": "80162b9e930df8c14a1601911cc1bd4b"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "梅花  其二",
        "preface": "",
        "paragraphs": [
            "论白人惟议冰雪，言香佛亦取旃檀。",
            "旃檀冰雪固大好，只恐将渠比并难。"
        ],
        "notes": "",
        "id": "0c5ab32d265dc39cc02f0ddd07b8dc54"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "梅花  其三",
        "preface": "",
        "paragraphs": [
            "色香其实无与比，摹写百端良可嗟。",
            "我今与下语一则，此是梅花非别花。"
        ],
        "notes": "",
        "id": "960e2b9347a75a1e5bf127392f8e048d"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "拟名都篇",
        "preface": "",
        "paragraphs": [
            "名都一何绮，宇内第一州。",
            "富贵习奢靡，𣊓御乃其尤。",
            "沈沈彼大屋，缭垣峻而修。",
            "主人正恩幸，执事近冕旒。",
            "金多不可计，势张渠得俦。",
            "藻幄群艳女，雕舆盛华驺。",
            "器用尚方亚，服食中禁侔。",
            "园池亦何似，三岛与十洲。",
            "称者不胜谈，观者徒眩眸。",
            "迅雷忽下击，飞电仍穷搜。",
            "方恃金玉坚，遽为烟雾收。",
            "天道不可欺，崇替定难筹。",
            "陈迹变陵谷，谁复为悲忧。"
        ],
        "notes": "",
        "id": "982eaf2cf983e5354361ecd5e8e7c791"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "甲申大水二首  其一",
        "preface": "",
        "paragraphs": [
            "吾州背山面江流，一雨便有泛溢忧。",
            "况复梅霖倒江海，白昼汹若龙移湫。",
            "眼看上流没高树，下流屋庐渺无处。",
            "君不见甲子之岁至甲申，如此灾变已三度。"
        ],
        "notes": "",
        "id": "f1d5027bca7c777ead4cf5b11ef5d7c6"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "甲申大水二首  其二",
        "preface": "",
        "paragraphs": [
            "歙水震荡方流东，婺水南来塞其冲。",
            "二水争雄屹不去，孤城汇为河伯宫。",
            "经旬水落流民复，身存不用嗟无屋。",
            "君不见去年金虏破淮壖，城郭千里无人烟。"
        ],
        "notes": "",
        "id": "9fe3c02b167754916a4b0e24a8d82c26"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "辛丑大水",
        "preface": "",
        "paragraphs": [
            "天公哀此生人苦，潸然出涕洒下土。",
            "五昼五夜涕不已，平陆成河山作渚。",
            "是方为邑本霔下，今者之变顷未覩。",
            "何止人家水半扉，或压或溺遍处所。",
            "举家老稚几为鱼，夜乘一叶投山坞。",
            "虽知此邦祸可免，颇念吾庐欹莫拄。",
            "朝登山巅聊放目，流尸蔽江可胜数。",
            "何处奔洪之所挤，一旦至斯辜非汝。",
            "天公用是涕愈流，阳侯正自喜且舞。",
            "我愿天公且收涕，忧之反伤亦奚补。",
            "但令老眼开日月，苍生自然得安堵。"
        ],
        "notes": "",
        "id": "566ea34360b233657d07123a9f131e30"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "秋江四绝  其一",
        "preface": "",
        "paragraphs": [
            "十日江头一向风，差差寒浪白吹空。",
            "渔舠轾小不如叶，信意低昂风浪中。"
        ],
        "notes": "",
        "id": "46e17f28a5aafa009655dd94a2fb7079"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "秋江四绝  其二",
        "preface": "",
        "paragraphs": [
            "风色萧萧日色晴，晚潮未到水波平。",
            "系槎艇子关蓬睡，不管溪南唤渡声。"
        ],
        "notes": "",
        "id": "1958d0cf2605caf82450c9a683c7f05c"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "秋江四绝  其三",
        "preface": "",
        "paragraphs": [
            "一川晚色澹烟浮，不觉潮生水倒流。",
            "人语津亭灯火閙，客帆椎鼓过沙洲。"
        ],
        "notes": "",
        "id": "cc0111aeb6e3f6dd30f03b6bc2eb60c1"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "秋江四绝  其四",
        "preface": "",
        "paragraphs": [
            "玉轮推上暮云端，金蹙波心一片澜。",
            "隠隠渔舟横绝去，何人江岸倚楼看。"
        ],
        "notes": "",
        "id": "141af2b46aad6534c47f61a741516cf4"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "山𥖎",
        "preface": "",
        "paragraphs": [
            "水仙委蛇江梅老，架上酴醾雪未翻。",
            "千斛妙香留不用，一时分付与山矾。"
        ],
        "notes": "",
        "id": "f5a7b68eace8badc5a632daaa69be145"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "折花",
        "preface": "",
        "paragraphs": [
            "清晨折新花，插向玉瓶水。",
            "休云离本根，且复新案几。",
            "置酒就之饮，芳片落杯里。",
            "犹胜向中园，容易污泥滓。"
        ],
        "notes": "",
        "id": "304e2cd6530a393ff40b0103691a50dd"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "惜梅  其一",
        "preface": "",
        "paragraphs": [
            "沙晴日暖雪消时，春到南枝未觉迟。",
            "东崦人家三百树，与君扶杖试寻之。"
        ],
        "notes": "",
        "id": "f4675089d83d6280605f21d6adf0ab8a"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "惜梅  其二",
        "preface": "",
        "paragraphs": [
            "沈瘦难禁诗作魔，年年诗句为花多。",
            "亦知习气要除尽，奈此高风胜韵何。"
        ],
        "notes": "",
        "id": "f8dabd6df432e9fdf37b9a8401d05b28"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "惜梅  其三",
        "preface": "",
        "paragraphs": [
            "牧孺樵童不管春，乱攀曾不比荆榛。",
            "那知立马江南客，一萼真香泪一巾。"
        ],
        "notes": "",
        "id": "71e5fc83acfc72f1595b6047ecdfa11b"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "玩松竹  其一",
        "preface": "",
        "paragraphs": [
            "萧萧园中竹，不复数萱草。",
            "苍苍池上松，岂更问苹藻。",
            "二物吾所爱，难为俗人道。",
            "竹如吾之节，松似吾之老。",
            "烟雨风月中，形声俱媚好。"
        ],
        "notes": "",
        "id": "b76989738d38a3383ce9655bb75289b0"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "玩松竹  其二",
        "preface": "",
        "paragraphs": [
            "马目在屋南，龙峰在屋北。",
            "南为山所障，北半露山色。",
            "頼有竹与松，足供予燕息。",
            "竹乃前岁栽，种自别墅得。",
            "松长已百年，不知谁所植。"
        ],
        "notes": "",
        "id": "382b7725cf0957eaae8d6338c319e6fe"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "寒鸡",
        "preface": "",
        "paragraphs": [
            "寒鸡强知晓，初鸣梦惊破。",
            "我事不在早，援衾且复卧。",
            "待旦枕戈寝，将朝盛服坐。",
            "吾生无怨仇，吾责非辅佐。",
            "况当苦寒月，北风正掀簸。",
            "且复待午暄，徐起毕经课。"
        ],
        "notes": "",
        "id": "0a3dfa321d1212448200bca9605e8c05"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "拟白马篇",
        "preface": "",
        "paragraphs": [
            "白马紫游缰，意气何飘扬。",
            "五陵富贵子，人谓天上郎。",
            "春华动新鞭，□盖生辉光。",
            "行经几台观，下马毬鞠场。",
            "吹弹陈妙伎，歌舞集名倡。",
            "欢醉未云足，挥散千金彊。",
            "朝游曛莫返，讫春以为常。",
            "天禄扬子云，矻矻事文章。",
            "草玄既自苦，投阁仍自伤。",
            "平生甚爱酒，何曾酣杯觞。",
            "较彼万不如，虚名何足臧。"
        ],
        "notes": "",
        "id": "6f39c62b4d2177f48135f5605815e5ee"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "官捕虎行",
        "preface": "",
        "paragraphs": [
            "世无壮士力扼虎，群虎食人人莫御。",
            "上官付之无奈何，悬赏谩令招猎户。",
            "猎户徒能逐麕麂，初非法中虎匠比。",
            "心胆既怯赏又轻，谁肯向前判一死。",
            "官遣弓兵相助佐，猎户见之气先挫。",
            "心忧得赏为所分，眼见有虎容渠过。",
            "弓兵散在村落中，村民鸡犬为一空。",
            "四足之虎未可捕，两足之人与虎同。",
            "真虎为患时一出，人虎为患朝连久。",
            "东乡闻虎在西隣，人虎又向西乡集。",
            "野外晡时即掩关，椎苏不复更登山。",
            "人虎难避愈真虎，纵为虎食不闻官。"
        ],
        "notes": "",
        "id": "c676210aafafea5ece12fead4afa1f1a"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "次韵乐天山居",
        "preface": "",
        "paragraphs": [
            "不能蚤岁作农夫，强学为儒途路迂。",
            "老有微官沾薄禄，钝无捷径上荣衢。",
            "遥峰窣堵似屏展，近岸拒霜如锦铺。",
            "莫笑吾庐大幽寂，眼前此景一村无。"
        ],
        "notes": "",
        "id": "5a45ff9f9cd1aea5376352a096c8e8e8"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "和方薄山居",
        "preface": "",
        "paragraphs": [
            "江村宜晚景，老眼见来稀。",
            "远岫屏六出，残霞锦一机。",
            "月华池上好，暑气竹间微。",
            "不羡御风列，旬余五日归。"
        ],
        "notes": "",
        "id": "1cff368385b7a38ea512bb62e49aa493"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "次韵乐天村居",
        "preface": "",
        "paragraphs": [
            "池水浮黄叶，窗扉列翠岚。",
            "蚁历新梦破，鸥已旧盟寒。",
            "足病喜安坐，目昏愁远看。",
            "无人来问道，不用倒幡竿。"
        ],
        "notes": "",
        "id": "2559f8603cf5527ec0bc0ec1f2c1904b"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "题钓台对严氏楼三首  其一",
        "preface": "",
        "paragraphs": [
            "扁舟江上几曾经，山崦层楼似画屏。",
            "岂料今为倚楼客，谁能添我入丹青。"
        ],
        "notes": "",
        "id": "a0299835724d7c48dc21a77b7e2a5112"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "题钓台对严氏楼三首  其二",
        "preface": "",
        "paragraphs": [
            "乃祖高怀傲帝王，远孙依旧晦文章。",
            "不须苦要为官去，看水看山味最长。"
        ],
        "notes": "",
        "id": "8ccbff26ec565cafb9371366587106f3"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "题钓台对严氏楼三首  其三",
        "preface": "",
        "paragraphs": [
            "秋江不许一尘染，只有青山倒影寒。",
            "我欲移家来住此，烦君先为斩鱼竿。"
        ],
        "notes": "",
        "id": "abfc5ffb80f612d3408e5454ebcf2b23"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "楼上偶成  其一",
        "preface": "",
        "paragraphs": [
            "高阁前依柳，幽窗下见池。",
            "废书凡累日，倚槛独多时。",
            "谷暖花开遍，山长鸟去迟。",
            "千穷坐一拙，元自不关诗。"
        ],
        "notes": "",
        "id": "1fcad827209fba3cb9fb4d1b4ec5cd19"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "楼上偶成  其二",
        "preface": "",
        "paragraphs": [
            "陇麦已抽穟，山田未立苗。",
            "雨声愁昨夕，晴色喜今朝。",
            "柳絮青天雪，松风陆地潮。",
            "山居足幽事，吾隠不须招。"
        ],
        "notes": "",
        "id": "ab21890063b88463975a0651fb9d72d7"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "次韵乐天村居卧病  其一",
        "preface": "",
        "paragraphs": [
            "岩桂花已空，时节秋尚暮。",
            "丛菊夹径幽，犹未金钿露。",
            "好客唤不来，衰疾推不去。",
            "山园何寂寥，秋声起竹树。",
            "西郊远尘境，更在山崦住。",
            "自应亲友绝，休问何以故。"
        ],
        "notes": "",
        "id": "2a81c8f17d56f0a5d10283eaaf23458f"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "次韵乐天村居卧病  其二",
        "preface": "",
        "paragraphs": [
            "平林卷宿雾，白日行黄道。",
            "窗横四围山，门掩三径草。",
            "老人苦夜永，褰衣起常早。",
            "既无姬妾侍，宁有衾禂抱。",
            "身心两清浄，衰病反为好。",
            "问我年几何，年已逾绰老。"
        ],
        "notes": "",
        "id": "70c5390d5eb42a4869085b889b280e01"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "次韵乐天村居卧病  其三",
        "preface": "",
        "paragraphs": [
            "瓦盏茅柴浊，砖𬬻榾柮红。",
            "味如饮醽醁，暖胜燎蒿蓬。",
            "万种皆幻事，一真惟太空。",
            "旧毡敷故絮，小合卧衰翁。"
        ],
        "notes": "",
        "id": "c2f257ad4552bf088a2ab2d0fb473e1d"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "题永泰显上人个中庵  其一",
        "preface": "",
        "paragraphs": [
            "葛藤遍诸方，悟者能几个。",
            "谁知个中庵，𬬻火但趺坐。",
            "斋钵幸不空，法轮常自磨。",
            "饥餐困来眠，工夫没量大。"
        ],
        "notes": "",
        "id": "5642f245bec55cf7a236ec1938db8d69"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "题永泰显上人个中庵  其二",
        "preface": "",
        "paragraphs": [
            "内外及中间，无处寻这个。",
            "若舍内外中，又向鬼窟坐。",
            "团团踏故迹，笑杀牛挽磨。",
            "随处即个中，始显机用大。"
        ],
        "notes": "",
        "id": "136f1aead13aad316ccb103b1f8c67de"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "南新慈照寺",
        "preface": "",
        "paragraphs": [
            "平生不踏南新路，早岁尝诵东坡诗。",
            "青牛聋僧今不见，慈照乃有那律师。",
            "君不见世间万事皆儿嬉，不如聋盲百不知。",
            "双明阁上夕阳时，一笑二子闲争棋。"
        ],
        "notes": "",
        "id": "8aa4f0dffda3d4dd55b458607185817a"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "中兴碑",
        "preface": "",
        "paragraphs": [
            "字画端重无倾欹，文辞简古有刺讥。",
            "高堂一见为却立，知是浯水中兴碑。",
            "当时长安望浯水，相去不知几千里。",
            "斯文自合上送官，如何镵向千岩底。",
            "二公用意深复深，知我罪我俱无心。",
            "不向一时求赏音，亿代宝之如璆琳。",
            "孽臣之事置莫说，尚喜蚕头未讹缺。",
            "纷纷理乱堕空虚，千古断崖悬日月。"
        ],
        "notes": "",
        "id": "78100a1cae621d2c73a85c2c61131e8d"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "白纻歌  其一",
        "preface": "",
        "paragraphs": [
            "白纻舞女杨花轻，玉笙学得悲凤鸣。",
            "烂然繁星上华檠，凉苑夜宴风气清。",
            "美人酒半粧脸明，宝钗绾髻歌欲倾。",
            "良宵人人愿君醉，岂问徧谁得君意，君其欢娱至万岁。"
        ],
        "notes": "",
        "id": "900a34eda37be3d74aa7c7c5015367b4"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "白纻歌  其二",
        "preface": "",
        "paragraphs": [
            "白纻舞衫记初著，月明侍宴临飞阁。",
            "舞余香暖苒浮襟，进前持酒力不任。",
            "君王凝笑杯未覆，不惜低徊重舞曲。",
            "当时一身备百好，月不长圆秋易老。",
            "白纻凄凉弃箧中，不悲见弃悲秋风。"
        ],
        "notes": "",
        "id": "edd51cd2676c1819d8fd4846dc7ee282"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "短歌行",
        "preface": "",
        "paragraphs": [
            "铸黄金，服白玉，方法难成日月促。",
            "十年著书五车读，功名未就鬓发秃。",
            "海水可尽山可平，人心何日息营营。",
            "安期羡门果何在，贾谊刘向终奚成。",
            "前人不悟已如此，后人还复蹑其轨。",
            "玉东西，金叵罗，君不肯醉当奈何。"
        ],
        "notes": "",
        "id": "a125c9c7fb8780cd4f6cfa7cd3c32857"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "行路难",
        "preface": "",
        "paragraphs": [
            "行路难，东南地倾水弥漫。",
            "三江五湖沧海宽，鱼龙出没肆神奸。",
            "万斛不劳一蹴翻，江水有潮溪有滩。",
            "钱塘潮头平越山，乘潮寄命呼吸间。",
            "上滩篙挽寸步悭，下滩小跌沦奔湍。",
            "我行河道差若安，亡奈众堰为阻艰。",
            "两牛力尽费跻攀，咫尺犹如限重关。",
            "行路难，西南之险更莫言。",
            "一山至有百八盘，猿猱欲上愁复还。",
            "汝如惮行要登船，恐汝胆落𣸣淖旋。",
            "此去投北经中原，昆仑万里倾浊澜。",
            "一吞数舟岁常然，舟楫幺麽吁难全。",
            "陆行崤函车不前，况复羊肠万屈蟠。",
            "其余禹历诸山川，深入无底高㨖天。",
            "行路难，有如此，不如闭门且隠几。",
            "门前有地平如砥，无忧那忧勃堆起。"
        ],
        "notes": "",
        "id": "7a9a3f497066903387299431ce658730"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "乐天狂歌词",
        "preface": "",
        "paragraphs": [
            "忆昔少狂逸，无酒即典衣。",
            "痛饮至烂醉，危坐读楚词。",
            "今我已衰老，不复如前痴。",
            "尚要饮酒醪，聊用度岁时。",
            "为儒不登第，为郎又乏赀。",
            "无衣以准酒，狂歌徒尔为。"
        ],
        "notes": "",
        "id": "8557218d7508e59c3ccfd5a4dd88bbd2"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "苔痕遗鸟爪，菊本寄蛩音。"
        ],
        "notes": "",
        "id": "8602ddce4598cf94215e540b83f0dc0e"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "客橹行何晚，邻机织未休。"
        ],
        "notes": "",
        "id": "07711f8866c4e16c2561c751532f497f"
    },
    {
        "author": "滕岑",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "老屋险不仆，寒袍半欲紪。"
        ],
        "notes": "",
        "id": "1c91c632214fb672eb3b1fd5b2df9c9b"
    }
]