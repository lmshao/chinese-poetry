[
    {
        "author": "彭九万",
        "dynasty": "宋",
        "type": "诗",
        "rhythmic": "",
        "title": "凌波辞赋水仙花",
        "preface": "",
        "paragraphs": [
            "岁芳兮婉冉悲，江空兮兰枻归。",
            "人婵媛兮胡来迟，憺风魂兮佩谁思。",
            "素衣兮俨黄里，玉襦兮蒙翠被。",
            "明波渟渟兮渺愁予，含香怀春兮中心苦。",
            "昔遗褋兮今契阔，伫佳期兮窅修绝。",
            "幻尘缘兮謇中忧，时既晏兮不可留。",
            "泛云𫐌兮水裔，𫄙予瑟兮难理。",
            "人奚归兮路苍茫，湘有皋兮春绿起。"
        ],
        "notes": "",
        "id": "30bee6a39dc045e15442b08ab97f2b3e"
    },
    {
        "author": "彭九万",
        "dynasty": "宋",
        "type": "诗",
        "rhythmic": "",
        "title": "界牌铺",
        "preface": "",
        "paragraphs": [
            "地僻人家早掩关，行人忙逐暮鸦还。",
            "急风花落隔墙树，暗雨鸟啼何处山。"
        ],
        "notes": "",
        "id": "c8a9e7a8c940ebc0965db4afc4371ad5"
    }
]