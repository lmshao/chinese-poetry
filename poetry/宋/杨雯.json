[
    {
        "author": "杨雯",
        "dynasty": "宋",
        "type": "诗",
        "rhythmic": "",
        "title": "宋武帝庙",
        "preface": "",
        "paragraphs": [
            "溪声答松风，巨石出老拳。",
            "古树不知名，岌岌蛟龙缠。",
            "夕阴互出没，秋华带芳鲜。",
            "葱葱帝王气，栋宇垂千年。",
            "虎贲秉霜戟，惨淡生云烟。",
            "宫人翠龙驾，手持玉连蜷。",
            "昌明坐恍惚，精神雷在天。",
            "大呼司雍间，旬月无秦燕。",
            "昔为万夫特，今受众目怜。",
            "石马亦埋没，岁时草芊芊。",
            "小臣异代士，见之泪迸泉。",
            "齐人思爽鸠，蜀人哀杜鹃。",
            "江东旧正朔，礼奉敢不虔。",
            "但愿君王心，不忘载荻船。",
            "下山又再拜，白日当空悬。"
        ],
        "notes": "",
        "id": "2b49153e500c25a27508cae23b02e57a"
    },
    {
        "author": "杨雯",
        "dynasty": "宋",
        "type": "诗",
        "rhythmic": "",
        "title": "迢迢空同山",
        "preface": "",
        "paragraphs": [
            "迢迢空同山，乃在西极巅。",
            "玉泉荫灵芝，上有千岁仙。",
            "安得凌风翼，相从白云间。",
            "神仙本冥漠，天运乃推迁。",
            "不如酌我酒，或得成自然。",
            "田父要我语，饮者亦非贤。",
            "愿君长独醒，加餐足高年。"
        ],
        "notes": "",
        "id": "a35dbeb0234cf01428d65ee8241b7817"
    },
    {
        "author": "杨雯",
        "dynasty": "宋",
        "type": "诗",
        "rhythmic": "",
        "title": "北客",
        "preface": "",
        "paragraphs": [
            "北客相催发，一日举千帆。",
            "遥怜庾开府，岁晚望江南。"
        ],
        "notes": "",
        "id": "2da54a752dfa228b89e2b1ae390ed093"
    },
    {
        "author": "杨雯",
        "dynasty": "宋",
        "type": "诗",
        "rhythmic": "",
        "title": "宿峡市",
        "preface": "",
        "paragraphs": [
            "人烟正摇落，楼笛颇清圆。",
            "老树依山驿，东风上峡船。",
            "江湖万里外，灯火十年前。",
            "世路能令老，吾生且醉眠。"
        ],
        "notes": "",
        "id": "8b024ce47eca4085ee2a05b0651bc8b7"
    },
    {
        "author": "杨雯",
        "dynasty": "宋",
        "type": "诗",
        "rhythmic": "",
        "title": "早春",
        "preface": "",
        "paragraphs": [
            "不知何处碧云乡，冉冉平生可断肠。",
            "怪底乾坤惟梦短，老来岁月更心长。",
            "城头急鼓千家怨，江上残梅一水香。",
            "自作醉侯开醉国，笑人奔走为谁忙。"
        ],
        "notes": "",
        "id": "ff7fadd6e91109b3e611082d94d26e9b"
    },
    {
        "author": "杨雯",
        "dynasty": "宋",
        "type": "诗",
        "rhythmic": "",
        "title": "游观山",
        "preface": "",
        "paragraphs": [
            "古寺隠山腹，苍苔行地衣。",
            "岑寂少人迹，路才一线微。",
            "问谁促公行，一句山谷诗。",
            "闲来就汤沐，聊叩幽人扉。",
            "相投一杯水，气味如曹溪。",
            "兴尽即云返，重到还无期。"
        ],
        "notes": "",
        "id": "79b785d6f1f76298373a113391d9aa13"
    },
    {
        "author": "杨雯",
        "dynasty": "宋",
        "type": "诗",
        "rhythmic": "",
        "title": "玉山",
        "preface": "",
        "paragraphs": [
            "霞衣玉珮去飘飘，控鹤仙人不可招。",
            "难信岭头顽石畔，分明有路入青霄。"
        ],
        "notes": "",
        "id": "b26808a6d4eebecb70ed3614350d6877"
    }
]