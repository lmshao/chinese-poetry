[
    {
        "author": "叶寘",
        "dynasty": "宋",
        "type": "诗",
        "rhythmic": "",
        "title": "贺王伯愚登第  其一",
        "preface": "",
        "paragraphs": [
            "先君有女尝择对，玉雪王郎真可人。",
            "连榜舍升俱伯氏，中兴家世最名臣。",
            "回翔璧水十年旧，踊跃龙门三月新。",
            "从此青霄腾踏上，久知陈孺不长贫。"
        ],
        "notes": "",
        "id": "1c6247108a1a52f141257cff18da21b0"
    },
    {
        "author": "叶寘",
        "dynasty": "宋",
        "type": "诗",
        "rhythmic": "",
        "title": "贺王伯愚登第  其二",
        "preface": "",
        "paragraphs": [
            "世无羔雁到林泉，惟有登科路坦然。",
            "我亦门阑多喜色，君今衣钵得家传。",
            "龙旗方照三千字，虎榜争趋五百仙。",
            "莫道中年情态薄，华涂名节尽加鞭。"
        ],
        "notes": "",
        "id": "acf71ace6d4cdb449d213766a34bcc13"
    },
    {
        "author": "叶寘",
        "dynasty": "宋",
        "type": "诗",
        "rhythmic": "",
        "title": "寿陈监丞",
        "preface": "",
        "paragraphs": [
            "岷峨之秀如云起，前有三苏后三李。",
            "三苏专以节行闻，三李相承最工史。",
            "两家百年成美谈，盛事胡不云东南。",
            "春风楼前拥三山，秀出君家父子三。",
            "玉佩琼琚词大放，宏博取科迹相望。",
            "𬙂纶妙体王者言，下笔仍裁舍人样。",
            "君于兄弟尤白眉，天质宽厚心平夷。",
            "如舟万斛方整棹，驾扬稳听天风吹。",
            "道山蓬莱陈几席，自当席草宫门北。",
            "玉堂深处觉天低，金锁开时分夜直。",
            "人生穷达惟两途，富贵外物如锱铢。",
            "生朝相祝何所如，导引愿与栾城俱，名节要当参长苏。",
            "凛然天地相终始，何独扁舟载五湖。"
        ],
        "notes": "",
        "id": "4d156c6a61059fdab4a0693bc975fe71"
    },
    {
        "author": "叶寘",
        "dynasty": "宋",
        "type": "诗",
        "rhythmic": "",
        "title": "送熊掌熊白",
        "preface": "",
        "paragraphs": [
            "熊掌舍鱼吾有取，自幼尝闻子车语。",
            "饭香猎户分熊白，妙语涪翁乃能吐。",
            "世间两味果称珍，故人念我肯珍分。",
            "数千里致良不易，食美真当持献君。",
            "从小知尝熊胆苦，人不通今宁识古。",
            "熊皮兀坐二十年，毛去皮存缝谁补。",
            "人言穷命有时通，老翁八十卜非熊。",
            "试将两味从公卜，世间真有磻溪翁。"
        ],
        "notes": "",
        "id": "704842aff4dd8dc171a190235b334278"
    },
    {
        "author": "叶寘",
        "dynasty": "宋",
        "type": "诗",
        "rhythmic": "",
        "title": "送玉面貍与月湖",
        "preface": "",
        "paragraphs": [
            "迎阳舐掌餐朝霜，虎额分白狐裘黄。",
            "野人供之未敢尝，聊比涧沚溪毛将。",
            "方其潜遯嵌空去，塞向固然知墐户。",
            "藏身为地抑何拙，令人开户知其处。",
            "贵重荣称玉面郎，尾以牛后夸奇章。",
            "世间丑好谁争强，贤否一语由臧仓。",
            "谂季貍兮美南国，范我驰驱非诡获。",
            "衣褐褐见脱脱兮，雪绰通身妙藏白。",
            "人言可以贡金门，芹美犹云欲献君。",
            "倘幸珍称供玉食，全胜肥遯老邱园。",
            "侑以诗篇烦笔削，诗欠活眼觅一著。"
        ],
        "notes": "",
        "id": "8b5c461b159e8cbc09083ab5cd7b1675"
    }
]