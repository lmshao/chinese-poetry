[
    {
        "author": "唐泾",
        "dynasty": "宋",
        "type": "诗",
        "rhythmic": "",
        "title": "甲戌客临安",
        "preface": "",
        "paragraphs": [
            "金谷烟花醉未醒，鼾边无梦到功名。",
            "十郎腹里长函剑，六丈胸中旧贮兵。",
            "天豕星沈狼有影，海䲡风紧鹤无声。",
            "如闻浩浩愁相讯，何日衣冠乐太平。"
        ],
        "notes": "",
        "id": "cbf8a66687a67477bd97cb5da57cf52c"
    },
    {
        "author": "唐泾",
        "dynasty": "宋",
        "type": "诗",
        "rhythmic": "",
        "title": "和朱以性",
        "preface": "",
        "paragraphs": [
            "拟驾奇肱阅四方，转头又是海生桑。",
            "雁虽有帛难寻汉，猴纵无绯肯拜梁。",
            "泱漭黄流翻地轴，屈盘紫气贯天章。",
            "箧中留取秋兰佩，不识人间有水苍。"
        ],
        "notes": "",
        "id": "84850fcd9a10a6d2cba95b9e0733070a"
    },
    {
        "author": "唐泾",
        "dynasty": "宋",
        "type": "诗",
        "rhythmic": "",
        "title": "江南西迁国之亡天也歌以纪之",
        "preface": "",
        "paragraphs": [
            "吴峰一髪暮云孤，愁向湘累讯故都。",
            "凤去只余韶乐在，雁来还有帛书无。",
            "杏坛有客陈孤注，平陇何人复五铢。",
            "歌彻黍离风雨恶，南山深处叫乌乌。"
        ],
        "notes": "",
        "id": "09916a1df4b0c5296ed0f8f36d2453a7"
    },
    {
        "author": "唐泾",
        "dynasty": "宋",
        "type": "诗",
        "rhythmic": "",
        "title": "闽亡徙东广",
        "preface": "",
        "paragraphs": [
            "逖泉已矣又菇莸，半壁乾坤只恁休。",
            "频岁建杓移北斗，何人持节救东瓯。",
            "烟蜚樯𫇛风涛怒，云锁楼台日月愁。",
            "南望羊城天欲暮，可堪回首问神州。"
        ],
        "notes": "",
        "id": "fb5b417edbc6ec626c6d989a4046065f"
    },
    {
        "author": "唐泾",
        "dynasty": "宋",
        "type": "诗",
        "rhythmic": "",
        "title": "广亡徙海",
        "preface": "",
        "paragraphs": [
            "箕冠如栉拥茅旌，谁执骍旄歃晋盟。",
            "遵海而南关气数，渡江以北少功名。",
            "火旗晻霭云藏阙，水阵周遭雪压城。",
            "一榻不容人鼾睡，那知雾岛是神京。"
        ],
        "notes": "",
        "id": "65a37e6aa2d4d5bd80d84c712ca79705"
    },
    {
        "author": "唐泾",
        "dynasty": "宋",
        "type": "诗",
        "rhythmic": "",
        "title": "崖山亡",
        "preface": "",
        "paragraphs": [
            "万里舆图入朔方，摇摇孤注海之阳。",
            "石尤风恶云藏轸，天驷星沈月掩房。",
            "岛上有人悲义士，水滨无处问君王。",
            "羲和指着乌飞路，去去虞渊暮色苍。"
        ],
        "notes": "",
        "id": "807243657b933ed60e147b1fd14a5115"
    },
    {
        "author": "唐泾",
        "dynasty": "宋",
        "type": "诗",
        "rhythmic": "",
        "title": "江南四忠节国之纪也歌以哀之  其一",
        "preface": "",
        "paragraphs": [
            "咄咄薰风梦已灵，手提孤注竟逃盟。",
            "南冠入海五百客，北斾归燕七十城。",
            "自信丹心终徇国，只惭白面不知兵。",
            "二爻无遯公知否，底事吴门变姓名。"
        ],
        "notes": "",
        "id": "cda7ef9a072552c6c57f045f7ec4d1ae"
    },
    {
        "author": "唐泾",
        "dynasty": "宋",
        "type": "诗",
        "rhythmic": "",
        "title": "江南四忠节国之纪也歌以哀之  其二",
        "preface": "",
        "paragraphs": [
            "同时人物今犹昨，只有先生死朔方。",
            "殿下青衣晋天子，窖间白髪汉中郎。",
            "平生东海心犹壮，千古西山骨亦香。",
            "三复累臣吟啸集，天荒地老气苍苍。"
        ],
        "notes": "",
        "id": "069f014a012384c2b669d202f0e4a808"
    },
    {
        "author": "唐泾",
        "dynasty": "宋",
        "type": "诗",
        "rhythmic": "",
        "title": "江南四忠节国之纪也歌以哀之  其三",
        "preface": "",
        "paragraphs": [
            "谁把南牙压武夫，到头还似二公无。",
            "矢心海上逃秦爵，努力山中匿赵孤。",
            "赤羽星沈迷辇凤，红旗风劲逐樯乌。",
            "三神杳眇人何在，留取丹心付董狐。"
        ],
        "notes": "",
        "id": "291cad9a59b6d4723a42bfb3a74f5753"
    },
    {
        "author": "唐泾",
        "dynasty": "宋",
        "type": "诗",
        "rhythmic": "",
        "title": "丙子纪事",
        "preface": "",
        "paragraphs": [
            "才结岁寒盟，归来诧太平。",
            "阁中呼尚父，殿下狎门生。",
            "着手营三窟，回头失两京。",
            "闻今不闻古，咄咄诡知兵。"
        ],
        "notes": "",
        "id": "20d2274e834111c18e3b1e53b93e5ec2"
    },
    {
        "author": "唐泾",
        "dynasty": "宋",
        "type": "诗",
        "rhythmic": "",
        "title": "怀黄小牧",
        "preface": "",
        "paragraphs": [
            "瓠俎桑弧莅旧盟，天将吾道寄山林。",
            "梧桐卧雨鱼生釜，梅坞吟云鹤伴琴。",
            "海上苏卿今白髪，山中杜甫老丹心。",
            "拟呼尊酒论今古，黄叶萧萧楚水深。"
        ],
        "notes": "",
        "id": "130e0f8a8c9cb24469017aaeed0dc992"
    },
    {
        "author": "唐泾",
        "dynasty": "宋",
        "type": "诗",
        "rhythmic": "",
        "title": "读史怀友",
        "preface": "",
        "paragraphs": [
            "羞登广武议英雄，匣却吴钩弢却弓。",
            "幕下清谈王太尉，门前白马褚司空。",
            "一编衮斧风尘表，千古纲常天壤中。",
            "说与华阴扪虱老，何曾正朔在江东。"
        ],
        "notes": "",
        "id": "7cf8319105a81b057f563f9c4b88b943"
    }
]