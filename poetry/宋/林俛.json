[
    {
        "author": "林俛",
        "dynasty": "宋",
        "type": "诗",
        "rhythmic": "",
        "title": "游罗浮",
        "preface": "",
        "paragraphs": [
            "此日鹅城第一山，我来登览足清欢。",
            "心灰久不作春梦，食淡何须辍晚餐。",
            "宝积山中多佛刹，药槽峰外是仙坛。",
            "凭谁为扣葛翁诀，乞与当年九转丹。"
        ],
        "notes": "",
        "id": "5ba4fbb647e4a6cf5acbb7b80e033ea8"
    },
    {
        "author": "林俛",
        "dynasty": "宋",
        "type": "诗",
        "rhythmic": "",
        "title": "彩云轩",
        "preface": "",
        "paragraphs": [
            "沧海扬尘已几回，麻姑缓步此峰来。",
            "彩云缥缈闻仙乐，绿篆淋漓锁翠苔。",
            "仙境长留闲日月，飞仙宜号小蓬莱。",
            "凤箫鹤驭还相待，名籍今应在玉台。"
        ],
        "notes": "",
        "id": "8732edf24c81799428b8517af7544da1"
    }
]