[
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "次王元吉咏梅",
        "preface": "",
        "paragraphs": [
            "约略阳和动琯灰，南枝已冠百花魁。",
            "莫教陇驿携春去，且向罗浮唤梦回。",
            "玉骨风标自仙种，铁肠赋咏谩多才。",
            "只应賸结青青子，调鼎功夫看后来。"
        ],
        "notes": "",
        "id": "2b6133350c3e0afd9b82b8ce4e910621"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "窗轩",
        "preface": "",
        "paragraphs": [
            "一窗开永昼，万象出天成。",
            "风力欺杨絮，雷声唤笋萌。",
            "愁多春不愿，病起眼犹明。",
            "最喜今朝雨，川原足暮耕。"
        ],
        "notes": "",
        "id": "c90f2b41955df8b8683e4e69e807568c"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "过王氏云庄",
        "preface": "",
        "paragraphs": [
            "十里云庄路，东风信杖藜。",
            "好花连夜发，幽鸟傍人啼。",
            "香宇禅心冷，山容醉眼迷。",
            "老僧春睡处，明月印楼西。"
        ],
        "notes": "",
        "id": "e149bce4cd573d7fef298d3b0a03cf7c"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "孤吟",
        "preface": "",
        "paragraphs": [
            "世景云来去，人情水浅深。",
            "尘埃从满眼，交友欲知心。",
            "山简岂爱酒，陶潜元解琴。",
            "对人不敢语，仰面数归禽。"
        ],
        "notes": "",
        "id": "a8e60da5cfe0d9956e316915cafe16c2"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "深夜风雨有怀故人",
        "preface": "",
        "paragraphs": [
            "心驰流水高山外，身在落花啼鸟中。",
            "滴得愁浓青杏雨，吹教梦断碧梧风。",
            "垂堂远愧千金子，扫地空怜一亩宫。",
            "两朵灯花伴孤独，清懽那得玉人同。"
        ],
        "notes": "",
        "id": "a1b9c449986e70db41f20abf38e796e9"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "首夏",
        "preface": "",
        "paragraphs": [
            "千里辞家不作难，归来春事总阑珊。",
            "久留午梦梅黄雨，重索冬衣麦秀寒。",
            "百箔老蚕铺雪乳，一庭新竹长琅玕。",
            "此时正喜民财阜，野草闲花任自残。"
        ],
        "notes": "",
        "id": "930eb426f2320dcf238aeb6bdb2f3357"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "湖上",
        "preface": "",
        "paragraphs": [
            "舟载闲云稳，湖光荡碧天。",
            "笑看沙上鸟，终日伴雏眠。"
        ],
        "notes": "",
        "id": "0faa475f19cc44d0ed7dc1be66278a87"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "深夜独步思兄南伯举杯扣门则卧矣",
        "preface": "",
        "paragraphs": [
            "绿柳桥边古道横，乾坤寂寂夜三更。",
            "月窥门处君高卧，露湿衣时夜独行。",
            "杯酒孰同驱俗意，天风时下步虚声。",
            "明朝世界尘依旧，试挽银河一洗清。"
        ],
        "notes": "",
        "id": "116218fb56bfc6f39daba2033fadd0c4"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "丈亭渡阻风",
        "preface": "",
        "paragraphs": [
            "卷地西风翻巨浪，小舟仍泊夜来湾。",
            "行沽携榼虽无酒，卧看开篷幸有山。",
            "原草正肥黄犊饱，汀苹未老白鸥闲。",
            "平生遇险须知止，眼对江神一解颜。"
        ],
        "notes": "",
        "id": "36574091e39b44eb649a15a4ac86a736"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "湖上",
        "preface": "",
        "paragraphs": [
            "好景难逢奈老何，十年此地绝经过。",
            "山如得意晚犹碧，雨亦知愁秋更多。",
            "造化从渠旋磨蚁，功名笑汝扑灯蛾。",
            "湖边直欲呼船去，更共渔人挂绿蓑。"
        ],
        "notes": "",
        "id": "68a05f4b092409ef7333a47fbf7217af"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "晚兴",
        "preface": "",
        "paragraphs": [
            "风静湖光一鉴浮，青山四顾淡舒秋。",
            "松阴满迳归来晚，醉看岩花笑白头。"
        ],
        "notes": "",
        "id": "67b6a0580545963584b2aa0833da14bd"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "夜渡鄞江",
        "preface": "",
        "paragraphs": [
            "睡起开篷月在沙，晚江山影动龙蛇。",
            "诗成索笔无人应，酒尽空囊何处赊。",
            "船去船来数声橹，江南江北几人家。",
            "星娥定怪归来晚，从此西风欲泛槎。"
        ],
        "notes": "",
        "id": "d3ce8c68668388eb04af9c08e9fb4557"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "南溪",
        "preface": "",
        "paragraphs": [
            "闻说南溪好，肩车带雨来。",
            "涧泉鸣细石，松木衣苍苔。",
            "云笑人情薄，山随客语回。",
            "黄花幽意足，知复为谁开。"
        ],
        "notes": "",
        "id": "33b3dfc2d39cf47beb4056a67e28ef0f"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "次静海令盖晞之食蟹",
        "preface": "",
        "paragraphs": [
            "吴中郭索声价高，草泥足上生青毛。",
            "越中海市喧儿曹，白蟹厌饫霜前螯。",
            "新丰逆旅酒濯足，齐国相君饭脱粟。",
            "当时珍味无所需，吴越土宜俱碌碌。"
        ],
        "notes": "",
        "id": "e4f9d1f2fc4030b5890e9e6965d5cd8c"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "复游鄞江",
        "preface": "",
        "paragraphs": [
            "欲扣山扉汲野泉，支筇眼驻柳阴边。",
            "苦无平地休穿屐，待有轻风却放船。",
            "孤笛叫开云里月，一竿撑破水中天。",
            "舟人相戒低声语，沙上恐惊鸥鹭眠。"
        ],
        "notes": "",
        "id": "ea9f6ecfd26d820f40a218d6c216a815"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "次孙烛湖秋夜有感",
        "preface": "",
        "paragraphs": [
            "忽作清宵梦，非关世累长。",
            "月随花影转，水照木阴凉。",
            "浴露千峰碧，梳风两鬓苍。",
            "明朝须洗耳，秋意过寒螀。"
        ],
        "notes": "",
        "id": "87729dbb96c83f81f983de2c35964ad1"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "舟中  其一",
        "preface": "",
        "paragraphs": [
            "木落山高秋去后，犬惊人语夜深时。",
            "小舟满载离愁重，惟有孤鸣寒雁知。"
        ],
        "notes": "",
        "id": "1c4f57bc3a231721cfac901827990974"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "舟中  其二",
        "preface": "",
        "paragraphs": [
            "一水分流无限曲，两山相对不知名。",
            "渔翁夜半归南陌，认作中流击楫声。"
        ],
        "notes": "",
        "id": "0a6aa4a351c9066a77f506c6375dea27"
    },
    {
        "author": "高鹏飞",
        "dynasty": "宋",
        "type": "诗",
        "rhythmic": "",
        "title": "秋晚",
        "preface": "",
        "paragraphs": [
            "断云送归雁，斜阳明晚枫。",
            "西风洒双鬓，醉倚危阑东。"
        ],
        "notes": "",
        "id": "ffbb305bf4d0ea9cbf6c8d4c58d9117b"
    }
]