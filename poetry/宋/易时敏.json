[
    {
        "author": "易时敏",
        "dynasty": "宋",
        "type": "诗",
        "rhythmic": "",
        "title": "顾王遗址",
        "preface": "",
        "paragraphs": [
            "远树芊芊暮霭平，顾王曾此保孤城。",
            "雷封已并田同井，烟爨犹疑灶满营。",
            "当代貔貅谁削迹，芳春杜宇自呼名。",
            "黍离行迈应相似，倍感诗家咏叹情。"
        ],
        "notes": "",
        "id": "304606f31b18204c67c991227fbeea8f"
    },
    {
        "author": "易时敏",
        "dynasty": "宋",
        "type": "诗",
        "rhythmic": "",
        "title": "阳乐故城",
        "preface": "",
        "paragraphs": [
            "典午河山尚有名，兴从阳乐故城生。",
            "夕阳门巷丘墟久，春草池塘野水平。",
            "废堞栖乌啼夜月，闲壕留雁叫寒更。",
            "人民非处桃花在，一度东风一度荣。"
        ],
        "notes": "",
        "id": "cc1031d2464fe8c58e765d7d2bf7ed8b"
    }
]