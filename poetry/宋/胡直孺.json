[
    {
        "author": "胡直孺",
        "dynasty": "宋",
        "type": "诗",
        "rhythmic": "",
        "title": "河朔同官倡和用山字韵",
        "preface": "",
        "paragraphs": [
            "章句飘飘续小山，古风萧瑟笔追还。",
            "海鹏共击三千里，铁马同归十二闲。",
            "功业会看钟鼎上，声华已在搢绅间。",
            "他年记忆怜衰老，为报西川引一班。"
        ],
        "notes": "",
        "id": "55f24e4b537f66e8d21b68232c7ac5a8"
    },
    {
        "author": "胡直孺",
        "dynasty": "宋",
        "type": "诗",
        "rhythmic": "",
        "title": "与刘邦直",
        "preface": "",
        "paragraphs": [
            "梦魂南北昧平生，邂逅相逢意已倾。",
            "楚国山川千叠远，隋堤烟雨一帆轻。",
            "我无健笔翻三峡，君有长才肃五兵。",
            "同是行人更分首，不堪风树作秋声。"
        ],
        "notes": "",
        "id": "6f973f874d41723db0bbf4f0a5677f02"
    },
    {
        "author": "胡直孺",
        "dynasty": "宋",
        "type": "诗",
        "rhythmic": "",
        "title": "送春",
        "preface": "",
        "paragraphs": [
            "含酸梅子渐生仁，鶑老花飞迹已陈。",
            "一夜南风摇斗柄，明朝烟柳不关春。"
        ],
        "notes": "",
        "id": "7833ed9afd8df3d0152e33dbb9d3f5b6"
    },
    {
        "author": "胡直孺",
        "dynasty": "宋",
        "type": "诗",
        "rhythmic": "",
        "title": "春日",
        "preface": "",
        "paragraphs": [
            "风云吹絮柳飞花，睡起钩帘日半斜。",
            "四海随人双燕子，相逢处处作生涯。"
        ],
        "notes": "",
        "id": "bfc7b0a019479dca494b310aac81b406"
    }
]