[
    {
        "author": "杨朏",
        "dynasty": "宋",
        "type": "诗",
        "rhythmic": "",
        "title": "玉泉院荔枝轩",
        "preface": "",
        "paragraphs": [
            "曾观荔枝图，几费丹青粧。",
            "能红能紫亦能绿，不能写得天然香。",
            "曾读荔枝谱，品品堪第一。",
            "较量滋味论高低，大抵闻名不闻实。",
            "我疑真宰推化工，安排百果分番红。",
            "杏梅桃李不足数，先教碌碌随春风。",
            "锦囊玉液相浑沦，百果让作东南元。",
            "别有真香与味色，一时分付荔枝轩。"
        ],
        "notes": "",
        "id": "be32e961e383b877b2cd8536da0c0463"
    }
]