[
    {
        "author": "周才",
        "dynasty": "宋",
        "type": "诗",
        "rhythmic": "",
        "title": "游虞山兴福寺",
        "preface": "",
        "paragraphs": [
            "兴福相传古道场，杖藜乘兴访支郎。",
            "案翻梵贝烟消篆，院寂棋声日转廊。",
            "玉版参师多古意，石梅问讯几时香。",
            "禅家识得诗风味，清供杯茶熟煮汤。"
        ],
        "notes": "",
        "id": "b80d50ef6f8e1944e382b25fb858bc52"
    },
    {
        "author": "周才",
        "dynasty": "宋",
        "type": "诗",
        "rhythmic": "",
        "title": "游虞山顶维摩院",
        "preface": "",
        "paragraphs": [
            "西风近重阳，青女作奇酿。",
            "高人事幽讨，木落秋可望。",
            "山溪步屈曲，策以九节杖。",
            "林空眼界宽，云深开法藏。",
            "欢迎杂钟鼓，舞跃骇龙象。",
            "载酒得良友，灵山拉寻访。",
            "同来八九辈，俱能尚疏旷。",
            "具馔击红鲜，折花泛新酿。",
            "修竹当翠袖，泉声代清唱。",
            "徘徊欲尽欢，更上层巅上。",
            "要知本色人，方具六通相。"
        ],
        "notes": "",
        "id": "17e28b756fe0f451892e1c761b2f9f7a"
    }
]