[
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "自咏",
        "preface": "",
        "paragraphs": [
            "世事多颠倒，惟仁实可依。",
            "几多豪富贵，少不草莱归。",
            "孺子宅犹在，令公园已非。",
            "踌躇不能去，端恐寸心违。"
        ],
        "notes": "",
        "id": "d80357662ccb61e473f55db617862e97"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "武夷山中四首  其一",
        "preface": "",
        "paragraphs": [
            "余昔隠屏东，扁舟夹双龙。",
            "浩歌碧云间，万壑生清风。",
            "群仙幔亭宴，玉女双鬓蓬。",
            "夕景落寒岩，照耀金芙蓉。"
        ],
        "notes": "",
        "id": "0405210b3e24f8e060aa8203d7fe4a23"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "武夷山中四首  其二",
        "preface": "",
        "paragraphs": [
            "余昔隠屏西，乘闲卧幽栖。",
            "岩花雪端发，野鸟林际啼。",
            "仙掌神所刓，石崖天与齐。",
            "月华结清梦，啁哳闻金鸡。"
        ],
        "notes": "",
        "id": "1e075b8514ad5f4377d1a05e7dd19e88"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "武夷山中四首  其三",
        "preface": "",
        "paragraphs": [
            "余昔隠屏南，春风驻征骖。",
            "开门傍水面，结屋依山岚。",
            "千崖互纡鬰，万象中浑涵。",
            "居然岁月深，寒花露毵毵。"
        ],
        "notes": "",
        "id": "8bb4e8a8064b315b66bd1270044e2709"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "武夷山中四首  其四",
        "preface": "",
        "paragraphs": [
            "余昔隠屏北，飘然度岩侧。",
            "谁知神仙居，自与尘世隔。",
            "瑶草霜更青，琪花雪仍白。",
            "横玉叫寒云，万里天一色。"
        ],
        "notes": "",
        "id": "c88e15b7fdd17025340fa642148fec19"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "赠琴士刘伯华",
        "preface": "",
        "paragraphs": [
            "公子方年少，丝桐长有名。",
            "曲虽仍旧谱，指要发新声。",
            "涧落泉初响，风清月正明。",
            "起予千古意，怆恻不胜情。"
        ],
        "notes": "",
        "id": "4926b727cad0134838fa8f1f9c004de4"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "山中",
        "preface": "",
        "paragraphs": [
            "才既非时用，性本爱岑寂。",
            "决策西山游，幽隠遂成癖。",
            "春风百花红，秋月千嶂碧。",
            "烟霞结绸缪，猿鸟自畴昔。",
            "乘间抚深旷，喷薄轰铁笛。",
            "笑挹天柱峰，高寒几千尺。"
        ],
        "notes": "",
        "id": "785794dbe40dee5b8c401ce2fe73a96a"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "咏西山",
        "preface": "",
        "paragraphs": [
            "紫荆相依倚，绿筿自蒙密。",
            "秋兰涧中花，山果路边实。",
            "沿岗引霜藤，临流坐寒石。",
            "日暮阴崖开，云收远山出。",
            "疏篱尚存菊，荒庭旧垂橘。",
            "丝桐想虚堂，简策居静室。",
            "俯仰今几时，漫然已陈迹。",
            "摩挲苍苔痕，屐齿不可识。"
        ],
        "notes": "",
        "id": "a06dd641c8efe0986b2e88123867e310"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "赠棋士兼相",
        "preface": "",
        "paragraphs": [
            "嵯峨远游冠，过我田里居。",
            "手谈达要妙，心计有卷舒。",
            "把握杀活机，操持开阖枢。",
            "总总如乱兵，纷纷若奔车。",
            "观者皆怵惕，敌人更揶揄。",
            "一著起疲废，万口惊諠呼。",
            "巧思自神授，智慧非常拘。",
            "又闻风鉴精，许与且不渝。",
            "群公赠诗文，称述良匪虚。",
            "自昔少兼能，今挟二术俱。",
            "奕秋与许负，世异同一躯。",
            "惜哉惟艺名，问学当何如。"
        ],
        "notes": "",
        "id": "4b010eb300f4861ea0fc13d1c80a07d4"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "咏武夷",
        "preface": "",
        "paragraphs": [
            "四曲游人欵乃歌，旧矶千古老渔蓑。",
            "题诗岩下人来往，春雨年年长绿莎。"
        ],
        "notes": "",
        "id": "f8f33c965b59d8a9c2f16b04973aa3f1"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "赠谈命余圆机",
        "preface": "",
        "paragraphs": [
            "谈命谁称妙莫穷，圆机端的与天通。",
            "试看今日飞腾者，多在当年许与中。"
        ],
        "notes": "",
        "id": "67157f98f6c4a8726dce605e2abff438"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "挽刘文安公",
        "preface": "",
        "paragraphs": [
            "考亭云谷孰居先，名世悠然得正传。",
            "穷理致知须主敬，存心养性道齐贤。",
            "凌云端拟陈三策，魂梦那知隔九泉。",
            "后世表章尊所学，四书功足继朱宣。"
        ],
        "notes": "",
        "id": "a4d9846c8de3e5c5f711fa63762632d4"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "武夷自咏",
        "preface": "",
        "paragraphs": [
            "武夷群岫高崔嵬，隠屏直耸天中开。",
            "千寻拔地出圭壁，屼屼万古封苍苔。",
            "烟霞舒卷朝夕异，日月昼夜东西回。",
            "寒流诘曲抱岩足，水清沙碧直蓬莱。",
            "紫京真人玉为杯，琼浆初发葡萄醅。",
            "醉来披云卧松月，松花点点飘香雪。",
            "哀猿绝壁声更长，惆怅怀人逮明发。"
        ],
        "notes": "",
        "id": "0a89dd94fc1ea1ef331f043717c385d4"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "赠琴士翁明远",
        "preface": "",
        "paragraphs": [
            "胶漆本无意，丝桐非有情。",
            "因缘醉翁指，发此无穷声。",
            "萧萧秋风引，落叶渭水清。",
            "喧喧阳春歌，花明锦江城。",
            "离鸾月徘徊，别鹤云杳冥。",
            "清泠洒毛发，震荡惊雷霆。",
            "曲度神莫测，调高妙难名。",
            "时方多艰虞，掩耳谁为听。",
            "无为恩怨儿女语，疆场勇士轩昂行。"
        ],
        "notes": "",
        "id": "5f0a507bcba1fda2dbfb9844ecc4d925"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "读江西诗呈游光化料院",
        "preface": "",
        "paragraphs": [
            "江西多秀士，卓跞相后先。",
            "其中最翘楚，无出黄陈前。",
            "森然插天干，琢削草舍椽。",
            "羌童扣金石，越女调管弦。",
            "非无要妙音，难与韶濩传。",
            "王风惜云远，屈宋美独专。",
            "沉浓玄晖诗，典雅渊明篇。",
            "少陵备众体，太白真谪仙。",
            "微情寄风月，肺腑皆天然。",
            "自从句中眼，一字千金钱。",
            "于今百余载，诵说如河悬。",
            "人惟屋下屋，何以千万间。",
            "正声日微茫，寂感空无边。"
        ],
        "notes": "",
        "id": "3ff8f9ea8d8c4232021df9cd2f74e31f"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "古意二首  其一",
        "preface": "",
        "paragraphs": [
            "古人不可见，末习徒纷然。",
            "精微固难知，论议胡尔偏。",
            "郢曲听者谁，巴唱和乃千。",
            "世道既若兹，淳风何当还。",
            "矫矫且自强，天运终来旋。"
        ],
        "notes": "",
        "id": "d4453a7fbea5801dd14cd9887a3754df"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "古意二首  其二",
        "preface": "",
        "paragraphs": [
            "种木必培根，清流必澄源。",
            "根源得其理，流末迺可言。",
            "圣贤本始务，条达盖自然。",
            "时俗枝委求，持操空尔烦。",
            "存存此成性，道义斯其门。"
        ],
        "notes": "",
        "id": "7e3a481371fa5bfda07097510a79a3ba"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "偶题",
        "preface": "",
        "paragraphs": [
            "作书与蜀客，止为求知音。",
            "不料缘素丝，却与多黄金。",
            "今情既已异，古意何由寻。",
            "一笑陶靖节，雅趣无弦琴。"
        ],
        "notes": "",
        "id": "29bdf794a0207e0f0837990795a3780e"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "偶题三首  其一",
        "preface": "",
        "paragraphs": [
            "暮年无杂虑，何事更关情。",
            "入市非求利，居山岂为名。",
            "诚存心自逸，足健步常轻。",
            "却是行游处，春风日日生。"
        ],
        "notes": "",
        "id": "157c92d65e8116b58bceb2b01a850495"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "偶题三首  其二",
        "preface": "",
        "paragraphs": [
            "寂寞园林迥，栖迟念虑宽。",
            "雨声连砌响，风色入帘寒。",
            "义理无新得，交游少旧懽。",
            "梅花自畴昔，岁晚独相看。"
        ],
        "notes": "",
        "id": "26168384b56c2d3cd7b9f251ab29878b"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "偶题三首  其三",
        "preface": "",
        "paragraphs": [
            "日日门前路，春风与物期。",
            "早梅纷白雪，垂柳散青丝。",
            "把酒怀情久，吟诗遣兴迟。",
            "闲来复闲往，携策谩逶迤。"
        ],
        "notes": "",
        "id": "9012b6a0b60150481098f6f9bbd6f2a0"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "夜读苏州诗",
        "preface": "",
        "paragraphs": [
            "夜读苏州诗，襟怀尽冰雪。",
            "飘飘关塞云，微微河汉月。",
            "秋兰南窗前，清香静中发。",
            "怀我千载心，岁晚更幽绝。"
        ],
        "notes": "",
        "id": "f06eddae84c9f5b326f3de936e0cc205"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "归自城中承介卿宠顾惠诗次韵",
        "preface": "",
        "paragraphs": [
            "幽雅从君志，驱驰愧我人。",
            "无忘岁时旧，因得笑言亲。",
            "心赏知非故，诗成语自新。",
            "一川风景会，樽酒且频频。"
        ],
        "notes": "",
        "id": "02aa688cdd15e1651c478de4642ce759"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "绝句",
        "preface": "",
        "paragraphs": [
            "积雨添泉脉，寒来送两山。",
            "南风北窗下，午梦听潺湲。"
        ],
        "notes": "",
        "id": "8567b5808b22e9987e1e91c6b41d5ce2"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "和伯氏用介卿韵惠诗二首  其一",
        "preface": "",
        "paragraphs": [
            "信笔题诗学行余，功名聊且付樵渔。",
            "心闲独玩三秋干，足健时看数亩蔬。",
            "渺渺橘园联草阁，疎疎竹径傍田庐。",
            "是间日有无穷趣，月淡风清静读书。"
        ],
        "notes": "",
        "id": "a42a8ed701428e271ce2e9f368c417da"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "和伯氏用介卿韵惠诗二首  其二",
        "preface": "",
        "paragraphs": [
            "悄悄园林世味长，碧云疎散暮天光。",
            "且宽礼乐兴江左，厌听干戈暗洛阳。",
            "梨叶尽时无伏暑，竹阴深处有余凉。",
            "从容领会精微旨，何用区区底事忙。"
        ],
        "notes": "",
        "id": "9cd4050c1bd3624e296b714e3484c7de"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "次刘子融言诗之韵",
        "preface": "",
        "paragraphs": [
            "试将风月共君哦，识处应须出旧科。",
            "吟咏性情当自得，敷张华藻第差讹。",
            "入神致用何思虑，告往知来谩切蹉。",
            "欲达古诗三百义，一言而蔽不须多。"
        ],
        "notes": "",
        "id": "30a229afc935c9bb5a23817a1abcbaea"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "刘子野携诸名公诗轴见过为书其后",
        "preface": "",
        "paragraphs": [
            "畏暑懒出户，息心聊罢诗。",
            "诸公旧有作，其意已无遗。",
            "岭表经行处，贤阙扣见时。",
            "悠然皆往事，勉务日新期。"
        ],
        "notes": "",
        "id": "fc9f24a974fd2a9442bd21f476e05465"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "谢人惠诗",
        "preface": "",
        "paragraphs": [
            "岁事已无几，相过常少宾。",
            "扣门来剥啄，握手见情亲。",
            "月窟文章客，花岩老病身。",
            "从兹襟义合，有约待新春。"
        ],
        "notes": "",
        "id": "3ebb6c34844b89da85d71e65a6877f48"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "双林壁间有人写董仲达希字韵诗和者纷纷因用韵",
        "preface": "",
        "paragraphs": [
            "寺古苍松老，僧高俗客希。",
            "我来游竟日，不用笋舆归。"
        ],
        "notes": "",
        "id": "320ed5a4fb059260dc7e0c973c267c71"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "曾景山犹子觅诗",
        "preface": "",
        "paragraphs": [
            "勿谓参也鲁，孔门最少年。",
            "能于一唯间，顿悟冠三千。"
        ],
        "notes": "",
        "id": "a5c38a850e6d4960e85be359c0eb9656"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "送连惟馨之小湖兼简程节推",
        "preface": "",
        "paragraphs": [
            "本有瓜葛旧，况乃桑梓情。",
            "浮云无定姿，飘泊湖溪滨。",
            "春晴百花发，忍对江头别。",
            "垂杨弄柔丝，含愁不能折。",
            "湖溪故人心，寒潭照秋月。",
            "一别经十年，俯仰伤契阔。",
            "为言山中友，青阳半华发。"
        ],
        "notes": "",
        "id": "57b0a8e152f588e47a64a9a6897ffb92"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "题范伯诗顾斋",
        "preface": "",
        "paragraphs": [
            "时人欲作圣贤归，反己由来自不欺。",
            "谈话每虞无十步，持循长恐有虚辞。",
            "硁硁固不为兹必，踽踽宁求可善斯。",
            "吃紧此心常自在，一诚之外靡余师。"
        ],
        "notes": "",
        "id": "082d778e7d887e4be985ef123541e527"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "玉堂真丈索毋自欺斋诗",
        "preface": "",
        "paragraphs": [
            "人心具天德，气禀有昏明。",
            "学以致其知，善恶义迺陈。",
            "恶既在必去，善即在持循。",
            "知之虽曰至，行之贵乎诚。",
            "念虑或未实，覆护寻亦生。",
            "遂令负初心，怛焉愧于人。",
            "君子必谨独，暗室十目瞋。",
            "毫厘不苟徇，隠微常战兢。",
            "好恶慊于己，择言无在身。",
            "由中以达外，万善皆精纯。",
            "大书毋自欺，高斋扁新名。",
            "居常目在是，以况汤盘铭。"
        ],
        "notes": "",
        "id": "2c93f0c17a999091e078a4232dac5b44"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "和陈子公井斋韵",
        "preface": "",
        "paragraphs": [
            "生来井井义谁穷，阳自初来位五中。",
            "若信此间方寸地，能安而虑即成功。"
        ],
        "notes": "",
        "id": "bb29903c79843d45d761534859f48932"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "早梅寄周纯臣",
        "preface": "",
        "paragraphs": [
            "秋风日日吹芳草，山北山南迹如扫。",
            "江梅一夜暗将春，疎影横斜水边道。",
            "道逢驿使江南归，袖中袖出天香老。",
            "英姿独步霜雪中，清癯只为风流早。"
        ],
        "notes": "",
        "id": "16085f4e784d32c923675e54ef40412e"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "和吴伯纶早梅",
        "preface": "",
        "paragraphs": [
            "篱落当岁暮，春至无人知。",
            "鸾鹤倏尔集，蜂蝶还先期。",
            "月落步疎影，空明见幽姿。",
            "香气谁与达，頼有清风吹。"
        ],
        "notes": "",
        "id": "e8aab09f9a68a11584406fd46a72c900"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "和介卿唐石道中早梅",
        "preface": "",
        "paragraphs": [
            "六曲溪头处士家，年年篱落万枝花。",
            "怪来驿使无消息，却报烟村一树斜。"
        ],
        "notes": "",
        "id": "2115cc034083856155cb8554169b5b6b"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "红梅",
        "preface": "",
        "paragraphs": [
            "一树芳菲露短墙，彩霞千缕带斜阳。",
            "东君赋予知何意，剩与臙脂便啬香。"
        ],
        "notes": "",
        "id": "bd5087c3901af107c55ff8e8ec9d3ee2"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "蜡梅",
        "preface": "",
        "paragraphs": [
            "造物无穷巧，寒芳品更殊。",
            "花腴真类假，枝瘦嬾犹枯。",
            "帝子明黄表，宫人隠绛襦。",
            "若论风韵别，桃李亦为奴。"
        ],
        "notes": "",
        "id": "2678b30310f4cd5f8fa730e5ec949fba"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "马司户所作墨梅并示佳作因次韵",
        "preface": "",
        "paragraphs": [
            "谁把霜毫归庾岭，王孙去后久寥寥。",
            "长时月夜横疎影，镇日春风上素绡。",
            "可笑儿童寻剪摘，如知蜂蝶亦邀招。",
            "人心造物无穷巧，顷刻功成永不摇。"
        ],
        "notes": "",
        "id": "9d10e3ea5ed1f3ba3f5032e88b1f637d"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "和伯氏怀人韵",
        "preface": "",
        "paragraphs": [
            "怀人复怀人，怀忧不能写。",
            "沧浪有舟楫，便欲从东下。",
            "春寒雨淋淋，舟楫不可寻。",
            "临流一惆怅，直下万里深。"
        ],
        "notes": "",
        "id": "f5b36a96f6d9f922a6fc38f5828cd02a"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "胥村",
        "preface": "",
        "paragraphs": [
            "楚国当年滥政刑，子胥何事亦鞭平。",
            "当时若有权轻重，止合终身去郢城。"
        ],
        "notes": "",
        "id": "9b912c7c3f6acb951a9eb35ceeae721f"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "送江端伯之隆兴",
        "preface": "",
        "paragraphs": [
            "人生辛苦惟别离，况复心相知。",
            "辛酸话别语不出，相看执手徒依依。",
            "问君西游何归期，长途巉岩不可思。",
            "春霜日暮山谷里，寒风凛凛吹人衣。",
            "中林哑哑乌欲栖，猿猱虎豹夹路啼。",
            "路傍古屋掩柴扉，空房独宿生新悲。",
            "家山昨夜春始至，桃花初破梅花飞。",
            "自非丈夫刚自许，谁不去住生狐疑。",
            "惟君与我同此志，西湘东越频驱驰。",
            "番阳浩荡六百里，南昌风物雄江西。",
            "西山中峙高崔嵬，滕王杰阁横江开。",
            "五更东望红浴日，鱼龙蛟蜃惊相积。",
            "阳门青松青可挹，剑池清水清可吸。",
            "真人鹤岭遗金丹，中峰苍莽风常寒。",
            "游人西游止此地，眼明足健应忘还。",
            "闽山岂足展羽翮，湖光望极天地宽。",
            "鲲鹏变化知有托，归来长铗宁须弹。"
        ],
        "notes": "",
        "id": "c44b6bd786249dc2867381146309bd22"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "南昌城",
        "preface": "",
        "paragraphs": [
            "巍城十八里，雄壮称洪都。",
            "北郭势迤逦，南浦形萦纡。",
            "连亘控西江，囊括尽东湖。",
            "灌侯遗故址，李相规旧模。",
            "改筑龙沙堤，三方第如初。",
            "得非雕残后，民力不足欤。",
            "得非府库竭，费用不给欤。",
            "当时庙堂上，不主公议欤。",
            "我来客城𬮱，感慨成欷吁。",
            "今古如一辙，有才能远图。"
        ],
        "notes": "",
        "id": "3e1e247352d7c6b947c9ed4a9f8ab645"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "游灵岩分韵得从字",
        "preface": "",
        "paragraphs": [
            "我来灵岩游，坐石披蒙葺。",
            "翛然忘世纷，便欲脱屣从。",
            "外峻悬绝磴，中宽峙高峰。",
            "精庐三数间，岁久苍苔封。",
            "寒藤结暝色，秋花歛愁容。",
            "哀猿发清声，月影山重重。",
            "扁舟暮江下，疎林闻夜钟。"
        ],
        "notes": "",
        "id": "026cbc5006ce4ccf10cef4b969ca2ef0"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "送王禹玉游西岩",
        "preface": "",
        "paragraphs": [
            "幽人欲往西岩巅，临风送目心悠然。",
            "芒鞋竹杖风月冷，千山万壑开晴烟。",
            "人生适意多掣肘，穷欲入山山不受。",
            "严光终老钓台春，李白谩醉长安酒。",
            "殷勤为我语山灵，白头管取相看守。"
        ],
        "notes": "",
        "id": "8a40f76381b715cea5e95957509b0557"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "寄赠江宁刘明府",
        "preface": "",
        "paragraphs": [
            "南陆昼日永，北窗风气清。",
            "端居玩时物，园林绿阴成。",
            "新竹梢已繁，修梧叶初荣。",
            "翩翩有幽禽，𪾢睆发清声。",
            "岂无樽酒欢，抚景难自倾。",
            "亲朋天一端，别我岁倏更。",
            "衷丹寄秋毫，香煤染霜藤。",
            "耿耿叹离群，拳拳怀友生。",
            "珍重万金抵，契阔千恨平。",
            "欲题尺书报，恻怆若为情。"
        ],
        "notes": "",
        "id": "c95e5314b5c3ff8fcefcbf7bcaac8aad"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "读王莽传寄廖判府",
        "preface": "",
        "paragraphs": [
            "噫吁嚱，噫嚱一曲难为听，桑麻垅亩今荆榛。",
            "子规夜诉仓庚鸣，时至气化能无声。",
            "高皇神武百世业，安汉小子为凭陵。",
            "九十六万目可掩，奈何从臾皆群臣。",
            "臣乎臣乎胡乃尔，富汝贵汝庸何生。",
            "炎精白昼欲晦蚀，日角眉目尤精神。",
            "古来权柄不早去，止为鱼肉涂生灵。",
            "生灵涂炭自兹始，古往今来祇如此。",
            "重华一去何时还，志士幽人泪如雨。"
        ],
        "notes": "",
        "id": "1e1508e22a136d6480b24239fe9fecc4"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "赠武夷熊圣功隠士",
        "preface": "",
        "paragraphs": [
            "里闬皆华族，云山独草庐。",
            "非求龙虎鼎，爰傍圣贤居。",
            "石耸千寻直，溪涵万顷虚。",
            "文公精爽在，风月夜何如。"
        ],
        "notes": "",
        "id": "9c383467851fd3e9e936d2f7a3fb5f59"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "张才叔屡作文公先生像如其生焉亦托名不朽矣二首  其一",
        "preface": "",
        "paragraphs": [
            "才叔传神笔更奇，一分为二两无疑。",
            "心追造物无穷巧，后代能名今可知。"
        ],
        "notes": "",
        "id": "977e07329cf935aad84e6b7cc79421f1"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "张才叔屡作文公先生像如其生焉亦托名不朽矣二首  其二",
        "preface": "",
        "paragraphs": [
            "紫阳遗像壁间开，谁写当年道义怀。",
            "从此春风百千亿，化身皆自笔端来。"
        ],
        "notes": "",
        "id": "0ccad51bd213156c4f39c0c96bb24919"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "游鱼顾影惊寒月，宿鹭迷群下夕阳。"
        ],
        "notes": "",
        "id": "28f93a3807f532489293cb0aed64f702"
    },
    {
        "author": "蔡沈",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "静寻啄木藏身处，闲看游丝到地时。"
        ],
        "notes": "",
        "id": "5bd02cedd6a2a158199c4860807c841d"
    }
]