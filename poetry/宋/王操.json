[
    {
        "author": "王操",
        "dynasty": "宋",
        "type": "诗",
        "rhythmic": "",
        "title": "送人南归",
        "preface": "",
        "paragraphs": [
            "相送当摇落，孤舟泛渺弥。",
            "去帆看已远，临水立多时。",
            "别浦寒鸿下，空山夜鹤移。",
            "他年重会面，冷鬓共成丝。"
        ],
        "notes": "",
        "id": "d2af5e8d763e20ff0dd9a0aa457f2990"
    },
    {
        "author": "王操",
        "dynasty": "宋",
        "type": "诗",
        "rhythmic": "",
        "title": "喜故人至",
        "preface": "",
        "paragraphs": [
            "地僻无宾侣，柴门画始开。",
            "谿山寒叶落，江国故人来。",
            "话旧惊霜鬓，论诗滞酒杯。",
            "相留喜同宿，不寐曙光回。"
        ],
        "notes": "",
        "id": "bd445c8322623f09be31658f675a0a72"
    },
    {
        "author": "王操",
        "dynasty": "宋",
        "type": "诗",
        "rhythmic": "",
        "title": "上李昉相公  其一",
        "preface": "",
        "paragraphs": [
            "弱冠登龙入粉闱，少年清贵古来稀。",
            "袖中诏草朝天去，头上宫花侍宴归。",
            "卓笔玉堂寒漏迥，卷帘池馆水禽飞。",
            "三台位近犹多逊，闲听秋霖忆翠微。"
        ],
        "notes": "",
        "id": "bc6815b72d32ef6bad4a8d63d8e66b5a"
    },
    {
        "author": "王操",
        "dynasty": "宋",
        "type": "诗",
        "rhythmic": "",
        "title": "上李昉相公  其二",
        "preface": "",
        "paragraphs": [
            "朝苑优游数十春，文章敌手更无人。",
            "对敭旒冕如僚友，下直门阑似隠沦。",
            "倚槛白雪供醉望，搘筇黄叶落吟身。",
            "年来得意知难绝，大半门生作侍臣。"
        ],
        "notes": "",
        "id": "8a6c75fb86f12246bd56b3a4cc452ea5"
    },
    {
        "author": "王操",
        "dynasty": "宋",
        "type": "诗",
        "rhythmic": "",
        "title": "洛阳春",
        "preface": "",
        "paragraphs": [
            "帝里山河景莫裁，就中春色似先来。",
            "暖融残雪当时尽，花得东风一夜开。",
            "艳日绮罗香上苑，沸天箫鼓动瑶台。",
            "芳心只恐烟花暮，闲立高楼望几回。"
        ],
        "notes": "",
        "id": "9bec08d99388e488c2bbd24a84328633"
    },
    {
        "author": "王操",
        "dynasty": "宋",
        "type": "诗",
        "rhythmic": "",
        "title": "村家",
        "preface": "",
        "paragraphs": [
            "野景村家好，柴篱夹树身。",
            "牧童眠向日，山犬吠随人。",
            "地僻乡音别，年丰酒昧醇。",
            "风光吟有兴，桑麦暖逢春。"
        ],
        "notes": "",
        "id": "944d7a50727bd1f4cc489ad6c7153bdc"
    },
    {
        "author": "王操",
        "dynasty": "宋",
        "type": "诗",
        "rhythmic": "",
        "title": "塞上",
        "preface": "",
        "paragraphs": [
            "无定河边路，风高雪洒春。",
            "沙平宽似海，雕远立如人。",
            "绝域居中土，多年息战尘。",
            "边城吹暮角，久客自悲辛。"
        ],
        "notes": "",
        "id": "3e7463433c553412ca72a4d53e8c098b"
    },
    {
        "author": "王操",
        "dynasty": "宋",
        "type": "诗",
        "rhythmic": "",
        "title": "游边上",
        "preface": "",
        "paragraphs": [
            "佩剑游边地，悲风卷败莎。",
            "雕饥窥坏冢，马渴嗅冰河。",
            "塞阔人烟绝，春深霰雪多。",
            "蕃戎如画看，散骑立高坡。"
        ],
        "notes": "",
        "id": "a99e02c052a6bb10bbb869009b171612"
    },
    {
        "author": "王操",
        "dynasty": "宋",
        "type": "诗",
        "rhythmic": "",
        "title": "并州道中",
        "preface": "",
        "paragraphs": [
            "从军无住计，近腊塞门行。",
            "风劈面疑裂，冻粘髭有声。",
            "太阳过午暗，暮雪照入明。",
            "马上闻吹角，依依认汉城。"
        ],
        "notes": "",
        "id": "8d37059334df67c481485965dc975a7c"
    },
    {
        "author": "王操",
        "dynasty": "宋",
        "type": "诗",
        "rhythmic": "",
        "title": "赠刘将军",
        "preface": "",
        "paragraphs": [
            "三十悬钩事圣朝，功名常爱霍嫖姚。",
            "锦衣香重花垂足，玉带光寒雪遶腰。",
            "秣马暖思秦地草，弦弓秋忆雁门雕。",
            "清时闲却英雄兴，醉听笙歌掷酒瓢。"
        ],
        "notes": "",
        "id": "4b535839d9d24c37f584e80dbc38dca2"
    },
    {
        "author": "王操",
        "dynasty": "宋",
        "type": "诗",
        "rhythmic": "",
        "title": "黄葵",
        "preface": "",
        "paragraphs": [
            "昔年南国看黄葵，云鬓金钗向后垂。",
            "今日林容篱落下，秋风寂寞两三枝。"
        ],
        "notes": "",
        "id": "e3faba235477727b2ae370536581bfc5"
    },
    {
        "author": "王操",
        "dynasty": "宋",
        "type": "诗",
        "rhythmic": "",
        "title": "题水心寺壁",
        "preface": "",
        "paragraphs": [
            "分飞南渡春风晚，却返家林旧业空。",
            "无限离情似杨柳，万条垂向楚江东。"
        ],
        "notes": "",
        "id": "bb058b166850fdb5308a7d330bbf6f3c"
    },
    {
        "author": "王操",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "马摇金勒嘶村墅，人抢花毬落野田。"
        ],
        "notes": "",
        "id": "c99857bf70a9dc17870257838ec74dc0"
    },
    {
        "author": "王操",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "彩牋分卷碧云薄，腊烛对烧红泪干。"
        ],
        "notes": "",
        "id": "2acd3755f2ab0002f46225fb469f5a81"
    },
    {
        "author": "王操",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "堂亲垂白日，稚子欲行时。"
        ],
        "notes": "",
        "id": "fc493ac8cfc16bc62a56661059459623"
    }
]