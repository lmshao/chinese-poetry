[
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "春日书怀",
        "preface": "",
        "paragraphs": [
            "柔风散原野，百草摇春心。",
            "丛薄曜阳彩，嘤鸣调好音。",
            "节物一以变，万感集素襟。",
            "玄发不常居，华景无停阴。",
            "胡为苦贫贱，征尘翳瑶簪。",
            "萱叶覆堂阶，荆花感晴林。",
            "明当理星驾，归息清溪浔。"
        ],
        "notes": "",
        "id": "7ba9cf7c7d80071d958c12ae05fcfa4b"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "杂诗",
        "preface": "",
        "paragraphs": [
            "北风日以劲，古道无人行。",
            "阳坡树已黄，阴崖草犹青。",
            "四时相代谢，谁为此枯荣。",
            "揽衣坐幽磴，下有流泉声。",
            "听之不成调，挹之有余清。",
            "悠悠京洛尘，污人头上缨。"
        ],
        "notes": "",
        "id": "9c69cb8d70a8ffc7e49ceaaf3ddd51e8"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "春馆",
        "preface": "",
        "paragraphs": [
            "山馆四无邻，东风伴幽寂。",
            "瓶花羞晚红，庭草衒春碧。",
            "猿攀松树枝，鹤踏苍苔色。",
            "麾之不肯去，听读麻衣易。"
        ],
        "notes": "",
        "id": "cf48d61436331d53d2db5a8310b249f5"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "见赵章泉",
        "preface": "",
        "paragraphs": [
            "秉芳独向章泉老，四海儿童以字传。",
            "特诏难更高士服，好诗多入贾人船。",
            "行窝冷落熙宁后，放鹤风流景祐前。",
            "一代典刑能几见，愿从几杖阅耆年。"
        ],
        "notes": "",
        "id": "d700f6c293c45baee9dd964f0fb54caf"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "见袁蒙斋",
        "preface": "",
        "paragraphs": [
            "书说曾传到剡中，不图今见古人风。",
            "间生伊洛二三子，安得龚黄十数公。",
            "仁性未尝离日用，道心元自与人同。",
            "絜斋衣钵慈湖学，愿发精微一启蒙。"
        ],
        "notes": "",
        "id": "73060d7cf244074aca669bf604739a72"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "怀云泉颐山老",
        "preface": "",
        "paragraphs": [
            "枯吟世虑轻，求道不求名。",
            "病起春风过，闲居野草生。",
            "游山寻旧屐，煮药试新铛。",
            "别久空相忆，疏钟隔水鸣。"
        ],
        "notes": "",
        "id": "10b5140ca211397568b9bdbc5265119d"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "寄径山敬溪翁",
        "preface": "",
        "paragraphs": [
            "心远人间世，灯传国一禅。",
            "静中无剧暑，诗外总闲年。",
            "挂锡云生树，烹茶月落泉。",
            "几时归去得，再约剡溪船。"
        ],
        "notes": "",
        "id": "8cd911c73428cd60144d3df29e733fd1"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "拜先君墓",
        "preface": "",
        "paragraphs": [
            "次第瞻山看水流，夜台中閟忆三秋。",
            "新松成行如人长，老鹤无言似我愁。",
            "僧奉晨昏惟茗供，儿悲霜露只苹羞。",
            "结庐终岁关心事，怊怅钟声出暝楼。"
        ],
        "notes": "",
        "id": "c52d110b4e99de257abe5a44147a922e"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "送晔冲晦归天竺",
        "preface": "",
        "paragraphs": [
            "西湖山下多奇石，师去今游乳窦峰。",
            "遥想石台登讲罢，野猿归洞鹤归松。"
        ],
        "notes": "",
        "id": "5229ff071c01707afe00ff8f7bbddff4"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "寓霅川",
        "preface": "",
        "paragraphs": [
            "王戴溪头小隠仙，渔翁引上霅溪船。",
            "几回倦钓思归去，又为苹花住一年。"
        ],
        "notes": "",
        "id": "f57492c592833720bc10bacc955c3083"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "春夜曲",
        "preface": "",
        "paragraphs": [
            "金鱼锁合兰缸小，酒不支愁寻睡早。",
            "梨花欲堕风更寒，燕子不归春自老。",
            "流苏护帐香云结，三十六簧清吹咽。",
            "缄书欲寄湘水深，城乌啼落花西川。"
        ],
        "notes": "",
        "id": "648825a76f995a3b42eb438dac30d58c"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "夜发渔浦",
        "preface": "",
        "paragraphs": [
            "为亲从薄宦，不复计修程。",
            "断浦迎潮别，孤帆带月行。",
            "秋来江柳变，夜久水烟生。",
            "前路犹淹泊，凄其赋远征。"
        ],
        "notes": "",
        "id": "ddfcc84dc7cc68acdd1413cef7499e5f"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "桐庐道中",
        "preface": "",
        "paragraphs": [
            "两岸山如簇，中流锁翠微。",
            "风帆逆水上，江鹤背人飞。",
            "野庙青枫树，人家白板扉。",
            "严陵台下过，不敢浣尘衣。"
        ],
        "notes": "",
        "id": "80d757d8deb44d14ed3b6e571c03a66d"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "头陀庵",
        "preface": "",
        "paragraphs": [
            "衣缁发可梳，云外卓庵居。",
            "佛换新花供，幡拈古偈书。",
            "删松容径竹，种茗间园蔬。",
            "为应诸方供，山房尽日虚。"
        ],
        "notes": "",
        "id": "20f13b5e88e5367aaf09c6f38a509249"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "出山",
        "preface": "",
        "paragraphs": [
            "云阴漠漠雨潇潇，坐兀归舆野兴遥。",
            "石磵水流苔路滑，竹篱秋去菊花焦。",
            "谁将束缊求山火，自立寒谿问板桥。",
            "官事奔奔何日了，倚松临水羡渔樵。"
        ],
        "notes": "",
        "id": "18db745ecad50739e44e444d12813a3a"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "题画壁",
        "preface": "",
        "paragraphs": [
            "两山灌木带晴鸦，泯泯春流漾浦沙。",
            "隔岸小舟呼不应，碧桃花外是谁家。"
        ],
        "notes": "",
        "id": "7208cac62af182f61545313d76dc2db7"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "寄范中洲",
        "preface": "",
        "paragraphs": [
            "高隠就诗名，中洲雅趣成。",
            "几前修竹浄，屋上落泉鸣。",
            "柘圃春风织，山田野火耕。",
            "满山薇蕨老，客至足蔬萌。"
        ],
        "notes": "",
        "id": "598297407913cd2fe4c729cc53bb3b56"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "野庙",
        "preface": "",
        "paragraphs": [
            "未知何王庙，岁月日已非。",
            "熏炉松柏煤，画壁苔藓衣。",
            "门空牧竖戯，树老山魈依。",
            "田家社酒香，纸窖生光辉。"
        ],
        "notes": "",
        "id": "3dc6d456c29a4fd87cd0b2028a444071"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "怀范正夫",
        "preface": "",
        "paragraphs": [
            "愁霖滴禾黍，秋暮滞云庄。",
            "但虑输井税，不忧无积仓。",
            "竹鸡啼野堑，饥鼠走山房。",
            "不饮论文酒，思君觉夜长。"
        ],
        "notes": "",
        "id": "505c38fde87b423bcb86fbfb9fe88257"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "宿护国寺观晦翁先生题名  其一",
        "preface": "",
        "paragraphs": [
            "满树椶花满迳松，解鞍才是暝楼钟。",
            "上方月白山云静，看见东南一两峰。"
        ],
        "notes": "",
        "id": "3aeb11b6c11158f938372c76af225c82"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "宿护国寺观晦翁先生题名  其二",
        "preface": "",
        "paragraphs": [
            "看了题名看跋文，自怜不及晦翁门。",
            "野僧惜打残碑卖，时共山猿洗墨痕。"
        ],
        "notes": "",
        "id": "a07eaeb6c921782b904aee85c803a7fe"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "寄冲晦",
        "preface": "",
        "paragraphs": [
            "欲答前春信，西飞雁不逢。",
            "应随丹灶鹤，同看白云松。",
            "花雨繙经石，山鸣出定钟。",
            "何时寻旧住，却说武夷峰。"
        ],
        "notes": "",
        "id": "d019cc949b333b66374e9fc6bc0211e7"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "访中洲",
        "preface": "",
        "paragraphs": [
            "踏雨来敲柳下门，荷香清透紫绡裙。",
            "相逢未暇论奇字，先向水边看白云。"
        ],
        "notes": "",
        "id": "01fe13608c2fb6c674d43c3b9f9a4ac6"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "赁宅",
        "preface": "",
        "paragraphs": [
            "及春游帝里，赁宅似吾家。",
            "雨霤生新草，风床受落花。",
            "病多添老懒，虑澹远纷华。",
            "时与幽人遇，烧香煮茗芽。"
        ],
        "notes": "",
        "id": "b0d9b4eb2a4dde9dbc72a6fecc5cda4f"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "悼复石壁",
        "preface": "",
        "paragraphs": [
            "一死虽如蜕，杀身真可哀。",
            "僧危能仗义，诗好更多才。",
            "鹤怨兰亭月，云消石壁苔。",
            "旧时同社友，寂寞载书来。"
        ],
        "notes": "",
        "id": "04dddf463c10b44d00a813ecdcb82fbd"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "送僧",
        "preface": "",
        "paragraphs": [
            "去结茅堂霅水边，晓行持钵落花天。",
            "得钱未用栽松本，先买溪南旧石田。"
        ],
        "notes": "",
        "id": "ab4bce62a1ea577f80f0edc96f7e7dd3"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "王别驾访天竺颐晔二师",
        "preface": "",
        "paragraphs": [
            "宝香熏彻碧莲台，别驾寻僧日暮回。",
            "听雨斋前惊树长，浴云池上看花开。",
            "青山久不逢坡老，玄鹤亲曾识辨才。",
            "二老风流如昨日，百年诗石未苍苔。"
        ],
        "notes": "",
        "id": "e737b142940c6a85aa077dc610cb1bbe"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "庐陵赠异孤峰",
        "preface": "",
        "paragraphs": [
            "几度云间望鹤飞，相逢犹喜及秋期。",
            "明朝采药青原洞，好掬寒泉供祖师。"
        ],
        "notes": "",
        "id": "bf2773e1ad29b995963c52480fa270db"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "寄刘敏叔",
        "preface": "",
        "paragraphs": [
            "一生贫乐鬓成丝，前辈风流及见之。",
            "道外无营偏爱画，静中有趣只吟诗。",
            "云生茅屋湖山近，秋满荒园橘柚垂。",
            "见说地幽人罕到，自同妻子种江蓠。"
        ],
        "notes": "",
        "id": "26d92c2a35526d206fc6909a53758a9c"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "自青原回访敏叔几不相遇",
        "preface": "",
        "paragraphs": [
            "晓汲三泉洗砚回，要看奇石立苍苔。",
            "骑馿应为寻诗出，放鹤还知有客来。",
            "一井清寒宜茗饮，千林黄落独梅开。",
            "他时老圃如能学，只乞山中橘本栽。"
        ],
        "notes": "",
        "id": "b616d68b770cb6af650c4cedef7c057d"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "寄赵东野时以帅檄抚定赣叛  其一",
        "preface": "",
        "paragraphs": [
            "东野山人有晋风，归来三径自栽松。",
            "锦囊句好闲中趣，铅鼎丹成静处功。",
            "无事杖藜随野鹤，有时隠几看晴峰。",
            "长江近日风波恶，莫向深渊下钓筒。"
        ],
        "notes": "",
        "id": "ec8d8be3fb45f69084af01d8babfcdd3"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "寄赵东野时以帅檄抚定赣叛  其二",
        "preface": "",
        "paragraphs": [
            "清晨闲上鬰孤台，鼓咽谯楼角更哀。",
            "病叶满山难独扫，狂花一树为谁开。",
            "泉枯石井狮空吼，雨暗荒池凤不来。",
            "欲向江东问仙老，海风吹浪驾舟回。"
        ],
        "notes": "",
        "id": "3fb25bb8939a40119e1d0ab6a3c0c934"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "送赣士谒前赣侯杨东山",
        "preface": "",
        "paragraphs": [
            "凝香句满空同石，静向东山卧白云。",
            "夫子自能明易学，众人谁解识玄文。",
            "空江短棹浮诗卷，别岸飞花扑练裙。",
            "到得带园春已过，煮茶应共竹间分。"
        ],
        "notes": "",
        "id": "1b2575e8f2e2665a15e4901dd4112993"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "题东山赠何青霞诗后",
        "preface": "",
        "paragraphs": [
            "青霞道士来相见，手阅东山诗一卷。",
            "句里明知山水心，笔端照见烟霞面。",
            "昨宵梦上寥阳殿，仙官敕作青霞传。",
            "传成不及卷中诗，罚读灵歌三百遍。"
        ],
        "notes": "",
        "id": "5c54e4acc951b1a1a43d5c9f2585aec3"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "午兴",
        "preface": "",
        "paragraphs": [
            "心闲日日理黄庭，四体和柔胜药灵。",
            "独步小轩无一事，老槐阴里鹤梳翎。"
        ],
        "notes": "",
        "id": "3ca2dbbcb3fb4a33014df5d1829aaed7"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "秋风",
        "preface": "",
        "paragraphs": [
            "颢气薄衣襟，疎声集暝林。",
            "雁惊烟塞梦，鲈入故乡心。",
            "静落阶前叶，清传月下砧。",
            "更怜茅屋破，愁绝少陵吟。"
        ],
        "notes": "",
        "id": "71511054436dba1de02208f462d88d34"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "北高峰",
        "preface": "",
        "paragraphs": [
            "闲处春光淡，逢僧共采蒿。",
            "曲盘山磴险，直上塔峰高。",
            "风露侵衣冷，江湖送眼豪。",
            "近年无隠者，空负数株桃。"
        ],
        "notes": "",
        "id": "64354dc3a0f31dfcc4fea04754aabe97"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "送僧孤峰",
        "preface": "",
        "paragraphs": [
            "分得西林云满巢，瓣香端为远公烧。",
            "阿兄不解陶潜饮，只倚山中水一瓢。"
        ],
        "notes": "",
        "id": "b093cd06ed0d02e088eeae0718c92aad"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "赠孤峰",
        "preface": "",
        "paragraphs": [
            "拄杖寻幽古寺中，云容淡淡雨蒙蒙。",
            "归来一笑春多事，野杏山桃各自红。"
        ],
        "notes": "",
        "id": "e641615874f1033a12ba1560ea038027"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "忆孤峰",
        "preface": "",
        "paragraphs": [
            "浮杯方渡湘江上，又逐孤云到岳前。",
            "七十二峰烟雨夜，与谁同话懒残禅。"
        ],
        "notes": "",
        "id": "041d2cfec1ec9d57bea3f2d92517d29c"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "题孤峰房",
        "preface": "",
        "paragraphs": [
            "云木阴森天气清，杜鹃啼了又啼鶑。",
            "幽人午枕不成梦，忆得故山春树生。"
        ],
        "notes": "",
        "id": "4c960b9362d089abb51497db674d77ce"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "龟松泉",
        "preface": "",
        "paragraphs": [
            "未让葛洪丹井灵，石根流水更清泠。",
            "多年不见仙桃出，化作老松生茯苓。"
        ],
        "notes": "",
        "id": "7178eda52e0f5bf9517e8d9d2c10bc67"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "别毛沧洲",
        "preface": "",
        "paragraphs": [
            "风雨三更梦，江湖万里心。",
            "青灯正愁绝，可惜不能琴。"
        ],
        "notes": "",
        "id": "6708ba03b7e65a3bdd5ef193c3280987"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "放船",
        "preface": "",
        "paragraphs": [
            "数幅蒲帆破晓烟，一篙春水涨平川。",
            "谁家池馆多杨柳，时送飞花到客船。"
        ],
        "notes": "",
        "id": "ae1ab135db7a88c8468a808d9d4c4357"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "题衡岳",
        "preface": "",
        "paragraphs": [
            "万山环拱祝融尊，紫盖前趋若骏奔。",
            "火德中天扶日月，炎方一柱镇乾坤。",
            "久无执贽来侯牧，空有穹碑立庙门。",
            "北望中原青一发，凄其四岳正尘昏。"
        ],
        "notes": "",
        "id": "8e35c02543a98c17dc203d9443d1d61a"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "离衡",
        "preface": "",
        "paragraphs": [
            "天恩下释湘累客，心事悠悠月满船。",
            "种药已收思病日，著书不就负残年。",
            "杂花怪石分人去，老竹荒亭入画传。",
            "归梦鉴湖三百里，白鸥相候亦欣然。"
        ],
        "notes": "",
        "id": "e747d9b547c97aa97522123cd03bf4b5"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "法华寺",
        "preface": "",
        "paragraphs": [
            "入门松迳幽，树杪见钟楼。",
            "客至犬迎吠，香消僧出游。",
            "水花迎晚照，风叶引凉秋。",
            "欲作居山计，吾盟在白鸥。"
        ],
        "notes": "",
        "id": "5c73826cb7cfa7fb2070344498c0b642"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "出游",
        "preface": "",
        "paragraphs": [
            "春来日日风兼雨，今日晴明试杖藜。",
            "闭户不知花信过，野桃开了到棠梨。"
        ],
        "notes": "",
        "id": "cbbf95c378fcbf8d9dcfe0265b5ae26b"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "罗宪北林预修禊事",
        "preface": "",
        "paragraphs": [
            "玉节先期泛禊川，携壶与客上楼船。",
            "江亭野寺山山好，梅子樱桃树树圆。",
            "看竹静行松下道，瀹茶寒汲石根泉。",
            "清游尽日惟觞咏，不学兰亭悦管弦。"
        ],
        "notes": "",
        "id": "4817d4df54252944c7fc4715e9a79448"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "赠相者",
        "preface": "",
        "paragraphs": [
            "眼白骨多屯，还能阅世人。",
            "空灵三寸舌，不疗一生贫。",
            "岁晚离骚国，天涯放逐臣。",
            "相过话人物，京洛尚风尘。"
        ],
        "notes": "",
        "id": "3f30f143d3e00bd7d7baae92c724a16a"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "送上超古还径山",
        "preface": "",
        "paragraphs": [
            "相见忽秋初，言诗足起予。",
            "身虽披坏衲，手未释群书。",
            "双径云多润，诸山木易疏。",
            "此心超万古，禅诵特其余。"
        ],
        "notes": "",
        "id": "819d7992662ce55ad718f264deef593d"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "寿枢使",
        "preface": "",
        "paragraphs": [
            "崧岳重生再及申，望余两日正青春。",
            "熊罴五十年前梦，龟鹤三千岁后身。",
            "故地寂无南牧马，桂枝新有北归人。",
            "黄封赐酒堪为寿，愿颂庄周上古椿。"
        ],
        "notes": "",
        "id": "691772df97403ad81c2063f40730f1c9"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "痴云蔽岳行人远，淫雨摧花白发生。"
        ],
        "notes": "",
        "id": "ca8ee1c86c216629f4d355c75e6fb283"
    },
    {
        "author": "姚镛",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "万里寻迁客，三年见此人。"
        ],
        "notes": "",
        "id": "48760e070c00d0c42031fc23a177b3e4"
    }
]