[
    {
        "author": "王居安",
        "dynasty": "宋",
        "type": "诗",
        "rhythmic": "",
        "title": "同林逢吉过小溪寺二首  其一",
        "preface": "",
        "paragraphs": [
            "方岩胜处是仙家，时有轻云薄雾遮。",
            "我欲去时君共去，溯流而上看山花。"
        ],
        "notes": "",
        "id": "36deae581480b1d819fd11c748326367"
    },
    {
        "author": "王居安",
        "dynasty": "宋",
        "type": "诗",
        "rhythmic": "",
        "title": "同林逢吉过小溪寺二首  其二",
        "preface": "",
        "paragraphs": [
            "浓阴阁雨未全收，屈指相将禊事修。",
            "不必山阴寻故地，小溪曲水更清幽。"
        ],
        "notes": "",
        "id": "7a1c73eb76d7031fb08ec74dee68a63c"
    },
    {
        "author": "王居安",
        "dynasty": "宋",
        "type": "诗",
        "rhythmic": "",
        "title": "送刘改之二首  其一",
        "preface": "",
        "paragraphs": [
            "刘子堂堂七尺躯，高谈世事奋髯须。",
            "观渠论到前贤处，据我看来近世无。",
            "出语令人惊辟易，处穷无鬼敢揶揄。",
            "徜徉閙市浑无畏，要是人间烈丈夫。"
        ],
        "notes": "",
        "id": "9381168fffd3a3d493052af1c5cce63e"
    },
    {
        "author": "王居安",
        "dynasty": "宋",
        "type": "诗",
        "rhythmic": "",
        "title": "送刘改之二首  其二",
        "preface": "",
        "paragraphs": [
            "不识刘郎莫便语，酒酣耳热未全疎。",
            "士当穷困能无慊，我自斟量愧不如。",
            "横槊赋诗俱有分，轻裘缓带特其余。",
            "当今四野无尘土，宜有奇才在草庐。"
        ],
        "notes": "",
        "id": "010d95349e0b396f8734baf3b5895c76"
    },
    {
        "author": "王居安",
        "dynasty": "宋",
        "type": "诗",
        "rhythmic": "",
        "title": "游委羽山",
        "preface": "",
        "paragraphs": [
            "几日山不到，到山心自清。",
            "棱棱有方石，拾得通仙灵。"
        ],
        "notes": "",
        "id": "80fcb1e8de4e9b030d442bf9d6b12cf9"
    },
    {
        "author": "王居安",
        "dynasty": "宋",
        "type": "诗",
        "rhythmic": "",
        "title": "考试当涂次池阳崎岖山行石多可爱因用袁席之韵",
        "preface": "",
        "paragraphs": [
            "平生爱奇石，如见古君子。",
            "一卷窗牖间，时复为隠几。",
            "兹行池阳路，终日乱山里。",
            "道傍石丛生，牛羊乱虎兕。",
            "中有篆籀文，鼎彝间罍洗。",
            "纵横列簨虡，埋没见追蠡。",
            "嗟予心好之，愧恨无能徙。",
            "著手为摩挲，却立复睥睨。",
            "有似南阳公，可就不可致。",
            "是宜米元章，一见辄下拜。",
            "倘可从予招，安车更加礼。"
        ],
        "notes": "",
        "id": "6d6cffaba9023145e6e5522802ceb406"
    },
    {
        "author": "王居安",
        "dynasty": "宋",
        "type": "诗",
        "rhythmic": "",
        "title": "潘德久有龙眠三马而失其一俾予赋诗",
        "preface": "",
        "paragraphs": [
            "三马往往皆龙驹，神骏肯与凡马俱。",
            "忽不见者其前驱，定应飞上天之衢。",
            "君得其二已有余，我欲与君分此图。",
            "驽才患多不患无，四十万疋将何如。",
            "龙眠已往不可呼，愈少愈贵宜宝储。"
        ],
        "notes": "",
        "id": "fb325f595c63a63dd47d6e8777acb245"
    },
    {
        "author": "王居安",
        "dynasty": "宋",
        "type": "诗",
        "rhythmic": "",
        "title": "送刘改之",
        "preface": "",
        "paragraphs": [
            "名满江湖刘改之，半生穷困只吟诗。",
            "人言季布恐难近，我谓郑老真吾师。",
            "试令满饮至酩酊，愈觉高论生神奇。",
            "豪家有财不识宝，贫者识之空嗟咨。"
        ],
        "notes": "",
        "id": "106c13b7c6e08be3237b9ad907f82e3f"
    },
    {
        "author": "王居安",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "高下水痕元自定，后先花信不须催。"
        ],
        "notes": "",
        "id": "012b901ee1139682822c807a3d2afda7"
    },
    {
        "author": "王居安",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "祇教人种菜，莫误客看花。"
        ],
        "notes": "",
        "id": "06a6c23b710dcc90ca789e64332ebe18"
    },
    {
        "author": "王居安",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "只为人前呈颜色，天工罚取不教香。"
        ],
        "notes": "",
        "id": "37d35a62f7a5e2b8779496bcf1c9fc11"
    }
]