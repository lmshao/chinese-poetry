[
    {
        "author": "王伯广",
        "dynasty": "宋",
        "type": "诗",
        "rhythmic": "",
        "title": "顶山栗",
        "preface": "",
        "paragraphs": [
            "黄篱抱中实，紫苞发外彩。",
            "寄踪蜂窠垂，藏头猬皮隘。",
            "讵堪鼯鼠窃，更复猿猱采。",
            "心怜使民畏，时须徇儿爱。",
            "荆山破金璞，骊珠掩微颣。",
            "缜密文自保，滋味身乃碎。",
            "筠笼贡厥珍，不在柤梨外。",
            "罗笾加其仪，顾与菱芡对。",
            "易饱屏膏肉，余功益肝肺。",
            "悬风当令坚，致湿忍使败。",
            "晋地枣非偶，宣城蜜佳配。",
            "谁知麝香囊，可居天下最。"
        ],
        "notes": "",
        "id": "c892b27a37d61c21b3f2b3cded535af3"
    },
    {
        "author": "王伯广",
        "dynasty": "宋",
        "type": "诗",
        "rhythmic": "",
        "title": "宝严寺",
        "preface": "",
        "paragraphs": [
            "平湖镜浄中，背贴青峰峦。",
            "去郭二十里，金碧辉波澜。",
            "是曰宝华境，万象鬰以盘。",
            "壮哉窣堵坡，一瞰天地宽。",
            "谁怀堕尘鞅，几欲招飞鸾。",
            "我生眇何能，山水情所安。",
            "扁舟几来斯，不为开愁端。",
            "意到自行乐，樽酒那追欢。",
            "何时结青莲，超适心外观。",
            "尘迹身两忘，浩然天地间。"
        ],
        "notes": "",
        "id": "b22f59aa73524651d6f5abb5ef86dd41"
    }
]