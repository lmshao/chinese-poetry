[
    {
        "author": "陈律",
        "dynasty": "宋",
        "type": "诗",
        "rhythmic": "",
        "title": "游洞霄山中",
        "preface": "",
        "paragraphs": [
            "白日黄尘客路迷，偶寻幽事入烟扉。",
            "云行翠岫鹤争舞，月落青林人未归。",
            "自喜身心无世系，愿从岩谷谢朝衣。",
            "祥光洞口仙题在，读罢令人悟昨非。"
        ],
        "notes": "",
        "id": "422e6109a1ca75e35de78bf73b6a5b62"
    },
    {
        "author": "陈律",
        "dynasty": "宋",
        "type": "诗",
        "rhythmic": "",
        "title": "到九锁陆永仲出迎次韵二绝  其一",
        "preface": "",
        "paragraphs": [
            "失身名利易沉浮，晚悟真筌盍退休。",
            "咫尺洞天无间阻，百岩芝蕨为吾留。"
        ],
        "notes": "",
        "id": "1ebb13e4de71e963f13ba0063733982d"
    },
    {
        "author": "陈律",
        "dynasty": "宋",
        "type": "诗",
        "rhythmic": "",
        "title": "到九锁陆永仲出迎次韵二绝  其二",
        "preface": "",
        "paragraphs": [
            "老木阴阴拥涧深，九山锁锁问知音。",
            "白云仙侣藏云窦，先与好风吹醉吟。"
        ],
        "notes": "",
        "id": "64fd3b3836a82db8945c0a61af641412"
    },
    {
        "author": "陈律",
        "dynasty": "宋",
        "type": "诗",
        "rhythmic": "",
        "title": "题西门亭",
        "preface": "",
        "paragraphs": [
            "吾家四正峰前住，射策君门亦快哉。",
            "三岛路从天外去，一枝香折月中来。",
            "鲤鱼晴跃桃花浪，鹦鹉春倾竹叶杯。",
            "预宴琼林非所望，偶先英俊步金台。"
        ],
        "notes": "",
        "id": "bd7f7dfa4805d1010c156f5fd22068e7"
    }
]