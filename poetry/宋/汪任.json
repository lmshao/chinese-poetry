[
    {
        "author": "汪任",
        "dynasty": "宋",
        "type": "诗",
        "rhythmic": "",
        "title": "游南山",
        "preface": "",
        "paragraphs": [
            "浈阳富佳致，无以过南山。",
            "山高雄地理，万丈亲云端。",
            "攀援临绝顶，气象非尘寰。",
            "神存古庙貌，台敞旧轩栏。",
            "青石生龙文，凛凛常风寒。",
            "纵目四无际，陡觉天地宽。",
            "直北二江合，水势中分滩。",
            "滩横水亦转，曲折束成湾。",
            "群峰自西来，险绝如函关。",
            "中虚左梵刹，地胜苾刍安。",
            "梵修祝圣寿，额自九重颁。",
            "旁有石一障，高下数亩间。",
            "或列如屏风，或方如僊坛。",
            "或立如驻马，或走如奔帆。",
            "或侧如虎卧，或曲如龙蟠。",
            "或严如卫吏，或罗如星官。",
            "或伛如老人，而枯其形颜。",
            "或俨如端士，而正其衣冠。",
            "或堆如云霞，重叠而聚攒。",
            "或涌如波浪，挛属而奔湍。",
            "或倾而复举，如猎而兽跧。",
            "或腾而不下，如射而禽翻。",
            "或先后相续，如朝赴金銮。",
            "或参差不齐，如兵方结圆。",
            "或平为几案，而可罗杯盘。",
            "或突出臯岸，而能垂钓竿。",
            "或背若相恶，或向若相欢。",
            "或声若磬响，或色若豹斑。",
            "或累而成塔，或砌而成鞍。",
            "或疎而分散，或密而弯环。",
            "或巧而非怪，或钝而非顽。",
            "虽偶不为配，虽单不为鳏。",
            "虽近不相狎，虽压不相残。",
            "有室可居佛，有灶可炼丹。",
            "有洞可休息，有岩可跻攀。",
            "爽气自有余，蒸岚不相干。",
            "乾坤所开辟，断𣃁非斧刓。",
            "游者可意得，名状不易殚。",
            "通天与三峡，若是乌能班。",
            "今时无王维，睥睨措笔难。",
            "静想瑶池仙，岂不停翔鸾。",
            "又疑桃源客，步虚潜往还。",
            "我有英贤乐，冥搜思不悭。",
            "题名或赋诗，鸠工妙手刊。",
            "惜哉岁月久，几至遍圬漫。",
            "山僧不好奇，仁者兴嗟叹。",
            "爰有老仙翁，寻幽独忘餐。",
            "尘土尽去除，林木间自芟。",
            "特道方寸地，旧耕同一观。",
            "小亭翼其上，游居兴不阑。",
            "于此或围棋，纵横势万般。",
            "于此或煮茗，江心汲澄澜。",
            "于此或燕坐，尘虑一切拌。",
            "谁知得真趣，消此白日闲。",
            "胜槩益增重，清爽弥骈阗。",
            "山石虽无情，似有待而言。",
            "又况隠君子，寂寂初无传。",
            "或隠于仕禄，或晦于岩泉。",
            "知音一提拂，岂与山石肩。",
            "尧舜吾君民，勋业垂万年。"
        ],
        "notes": "",
        "id": "f7474744899b651f691a5c01653aee2d"
    },
    {
        "author": "汪任",
        "dynasty": "宋",
        "type": "诗",
        "rhythmic": "",
        "title": "定光室",
        "preface": "",
        "paragraphs": [
            "古有如来号定光，百年真相为重装。",
            "面前涌出香炉石，欲使人烧无尽香。"
        ],
        "notes": "",
        "id": "0c3f8dc3dee88708c85aa3b91badecc1"
    },
    {
        "author": "汪任",
        "dynasty": "宋",
        "type": "诗",
        "rhythmic": "",
        "title": "熙熙亭",
        "preface": "",
        "paragraphs": [
            "中天未复旧山河，春日同民强一过。",
            "草草杯盘等闲置，愁多易觉醉颜酡。"
        ],
        "notes": "",
        "id": "5f8330a4fd22d40978fc74eb2e529c52"
    },
    {
        "author": "汪任",
        "dynasty": "宋",
        "type": "诗",
        "rhythmic": "",
        "title": "根辋岩",
        "preface": "",
        "paragraphs": [
            "高岩古木根如辋，辋坏无根何处寻。",
            "下有唐人元杰记，读之聊足慰登临。"
        ],
        "notes": "",
        "id": "ee593d038304fd22ffcc26352d6e7a20"
    },
    {
        "author": "汪任",
        "dynasty": "宋",
        "type": "诗",
        "rhythmic": "",
        "title": "临清龛",
        "preface": "",
        "paragraphs": [
            "地辟仙龛小亦奇，龛前长泻碧琉璃。",
            "我来恰似陶彭泽，览景濡毫便赋诗。"
        ],
        "notes": "",
        "id": "9f6c33833eed2d28987c1ae4d2b3e560"
    },
    {
        "author": "汪任",
        "dynasty": "宋",
        "type": "诗",
        "rhythmic": "",
        "title": "煮茗台",
        "preface": "",
        "paragraphs": [
            "石梯千级杖藜行，行到山腰足暂停。",
            "旋汲灵泉煮佳茗，渴心滋润困魔醒。"
        ],
        "notes": "",
        "id": "ba4cceb999fa9c02076e0d1123eaf435"
    },
    {
        "author": "汪任",
        "dynasty": "宋",
        "type": "诗",
        "rhythmic": "",
        "title": "寒翠亭",
        "preface": "",
        "paragraphs": [
            "叠浪千堆霰雪寒，澄渊百尺瑠璃翠。",
            "江皋更展石屏风，特为幽亭助嘉致。"
        ],
        "notes": "",
        "id": "de88e7544f720c08428cc79af7ca26d7"
    },
    {
        "author": "汪任",
        "dynasty": "宋",
        "type": "诗",
        "rhythmic": "",
        "title": "雪山院",
        "preface": "",
        "paragraphs": [
            "乘兴挐舟到雪山，松篁门径望中宽。",
            "翻思我佛修行处，景物虽殊道一般。"
        ],
        "notes": "",
        "id": "5522b92d1f5929a0369afcc64efecf8b"
    }
]