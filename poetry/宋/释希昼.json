[
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "寄题武当郡守吏隐亭",
        "preface": "",
        "paragraphs": [
            "郡亭传吏隐，闲自使君心。",
            "卷幕知来祝，悬灯见宿禽。",
            "茶烟逢石断，棋响入花深。",
            "会逐南帆便，乘秋寄此吟。"
        ],
        "notes": "",
        "id": "964d9b9673f288104efb03b3b6a470b2"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "送信南归雁荡山",
        "preface": "",
        "paragraphs": [
            "千峰邻积水，秋势远相依。",
            "路在深云里，人思绝顶归。",
            "长天来月正，危木度猿稀。",
            "谁得同无念，寥寥此掩扉。"
        ],
        "notes": "",
        "id": "e4ad61afc186faa75ec881fbd53024b0"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "怀广南转运陈学士状元",
        "preface": "",
        "paragraphs": [
            "极望随南斗，迢迢思欲迷。",
            "春生桂岭外，人在海门西。",
            "残日依山尽，长天向水低。",
            "遥知仙馆梦，夜夜怯猿啼。"
        ],
        "notes": "",
        "id": "db2bc93ed47754ffa740e78a904de7a9"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "书惠崇师房",
        "preface": "",
        "paragraphs": [
            "诗名在四方，独此寄闲房。",
            "故国寒涛阔，春城夜梦长。",
            "禽声沈远木，花影动回廊。",
            "几为分题客，殷勤扫石床。"
        ],
        "notes": "",
        "id": "57a0add6449a0ddf37cef814f256c0b1"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "断碑",
        "preface": "",
        "paragraphs": [
            "片玉侵寒折，零文见断虫。",
            "远沈冈草际，半露堑冰中。",
            "迹著人何在，年销事已空。",
            "唯闻坏陵柏，相吊起悲风。"
        ],
        "notes": "",
        "id": "239ddfb72535a8ef663f32962abebb2b"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "寄怀古",
        "preface": "",
        "paragraphs": [
            "见说雕阴僻，人烟半杂羌。",
            "秋深边日短，风劲晓笳长。",
            "树势分孤垒，河流出远荒。",
            "遥知林下客，吟苦夜禅忘。"
        ],
        "notes": "",
        "id": "ea8f2ee19ed6153f8f8e60300cb29514"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "留题承旨宋侍郎林亭",
        "preface": "",
        "paragraphs": [
            "翰苑营嘉致，到来山意深。",
            "会荣多野客，啼竹半沙禽。",
            "雪溜悬顾石，棋灯射远林。",
            "言诗素非苦，虚答侍臣心。"
        ],
        "notes": "",
        "id": "8dea1788640e24a8f7f2417827149f82"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "送嗣端东归",
        "preface": "",
        "paragraphs": [
            "远念生泉石，人中事欲销。",
            "卷衣城要落，寻寺海山遥。",
            "帆影迷寒雁，经声隐暮潮。",
            "后期俱未定，况我鬓先凋。"
        ],
        "notes": "",
        "id": "9a5fe878b3fb3a41b9a7b21a31abe05a"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "寄河阳察推骆员外",
        "preface": "",
        "paragraphs": [
            "郡斋邻少室，夏木冷垂阴。",
            "况是多闲日，应悬长卧心。",
            "角当中岛起，樯背远桥沈。",
            "独爱南楼月，终期宿此吟。"
        ],
        "notes": "",
        "id": "46e03fb497f469587db50fd8c39cb696"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "送惟凤之终南山",
        "preface": "",
        "paragraphs": [
            "阙内寒生早，南山万木凋。",
            "长空人望绝，积雪独寻遥。",
            "静息非同隐，闲吟忽背樵。",
            "几侵峰顶月，相念起中宵。"
        ],
        "notes": "",
        "id": "321f11589874076dcae11c4b75dfcfe7"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "寄寿春使君陈学士",
        "preface": "",
        "paragraphs": [
            "三处波涛郡，连年辍谢公。",
            "春斋山药徧，夜舶海书通。",
            "楼润星河露，川寒鼓角风。",
            "谁当刊惠政，一一古贤同。"
        ],
        "notes": "",
        "id": "b965e2eb7b5498f649d205fff6dd3c05"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "送从律之关中",
        "preface": "",
        "paragraphs": [
            "西游无旧识，何处寄吟身。",
            "客路秦关暮，乡心海树春。",
            "河涛行不尽，岳翠望空新。",
            "早晚回孤锡，东浮结近邻。"
        ],
        "notes": "",
        "id": "7e54b2a4bcc586428707d45ef219faaf"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "寄答桂府黄殿院",
        "preface": "",
        "paragraphs": [
            "桂水在天末，登高生远思。",
            "来书逢岁阙，去梦历峰危。",
            "别浦珠全返，空台柏半衰。",
            "诗成见新月，几负郡斋期。"
        ],
        "notes": "",
        "id": "a590d59263344f7d0bfceddbc7ae451a"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "送可伦赴广南转运凌使君见招",
        "preface": "",
        "paragraphs": [
            "别语畏残漏，心悬瘴海边。",
            "回期无定日，去路极遥天。",
            "苦雾沈山郭，寒沙涨隰田。",
            "几宵寻使府，清话废闲眠。"
        ],
        "notes": "",
        "id": "ffdc382c23d370a07e4801f92655e060"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "早春阙下寄观公",
        "preface": "",
        "paragraphs": [
            "客心长念隐，早晚解书招。",
            "看月前期阻，论山静会遥。",
            "微阳生远道，残雪下中宵。",
            "坐见青门柳，依依又结条。"
        ],
        "notes": "",
        "id": "f5143c1fbbec03e8b3c962b9431f27cf"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "送李堪",
        "preface": "",
        "paragraphs": [
            "要地无深托，飘然又出关。",
            "秋声动群木，暮色起千山。",
            "岸草随秋远，江云入望闲。",
            "何宵发孤咏，月冷洞庭闲。"
        ],
        "notes": "",
        "id": "eed66695d13c3e39e6c2db05ef361942"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "送朱扆",
        "preface": "",
        "paragraphs": [
            "别业沧波外，秋风归去心。",
            "玉绳天阙远，金柝海城深。",
            "素瑟沈幽意，寒螀共苦吟。",
            "邻渔知有约，乘月夜相寻。"
        ],
        "notes": "",
        "id": "9cd4e454a82bb22818ccade5d8675d70"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "过巴峡",
        "preface": "",
        "paragraphs": [
            "远望知无极，穷秋日向残。",
            "孤泉泻空白，众木倚云寒。",
            "静想猿高祖苦，危闻客过难。",
            "寸心宁可寄，前去雪漫漫。"
        ],
        "notes": "",
        "id": "8613bcf33ff8fcfe89f7e4b6d8260187"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "草",
        "preface": "",
        "paragraphs": [
            "漠漠更离离，闲吟笑复悲。",
            "六朝鸟战处，千载寂寥时。",
            "阵阔围空垒，丛疏露断碑。",
            "不堪残照外，牧笛隔烟吹。"
        ],
        "notes": "",
        "id": "c09b8ff38d4a8c9d8bfaf3dd6da0125a"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "漱齿冰溪远，闻蝉雪屋深。"
        ],
        "notes": "",
        "id": "d0ac6c3339c2332620e7b7ee277147c2"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "晓天金马路，晚岁石霜心。"
        ],
        "notes": "",
        "id": "c36703e071c44a5a469511ab2d16f9ab"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "山日秋光短，江虹晚影低。"
        ],
        "notes": "",
        "id": "9b161641842d890be0b101c23aaa7c4e"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "剑月啼猿苦，江沙濯锦寒。"
        ],
        "notes": "",
        "id": "cc8a1eff81d607194010f967f17e330d"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "句  其五",
        "preface": "",
        "paragraphs": [
            "花露盈虫穴，梁尘堕燕泥。"
        ],
        "notes": "",
        "id": "3b5228317efbd39f73da61a7132b5d40"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "句  其六",
        "preface": "",
        "paragraphs": [
            "寄禅关树老，乞食塞城羌。"
        ],
        "notes": "",
        "id": "804ab38ebeee387352d8cee235abc41d"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "句  其七",
        "preface": "",
        "paragraphs": [
            "风泉旧听僧窗改，云穴曾行鸟径残。"
        ],
        "notes": "",
        "id": "21af6f3ab0856f25b196ab2ee7688eba"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "句  其八",
        "preface": "",
        "paragraphs": [
            "芳树侵云老，孤泉落石危。"
        ],
        "notes": "",
        "id": "d2f2ab34f5478a8c42656401d6f6d114"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "句  其九",
        "preface": "",
        "paragraphs": [
            "落日横秋岛，寒涛兀夜船。"
        ],
        "notes": "",
        "id": "cdb2ac0aa13069772d5a9fdf70c1bf88"
    },
    {
        "author": "释希昼",
        "dynasty": "宋",
        "type": "诗",
        "rhythmic": "",
        "title": "句  其一○",
        "preface": "",
        "paragraphs": [
            "去路正黄叶，别君堪白头。"
        ],
        "notes": "",
        "id": "19868d12cea5d246f550ccca40480fb8"
    }
]