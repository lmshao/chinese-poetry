[
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "许由",
        "preface": "",
        "paragraphs": [
            "许由不耐事，逃尧独参寥。",
            "行至箕山下，盈耳康衢谣。",
            "谓此污我耳，临流洗尘嚣。",
            "水中见日驭，劳苦如尧朝。",
            "尧天接山际，尧云抹山椒。",
            "谁云能避世，处处悉逢尧。"
        ],
        "notes": "",
        "id": "eb96151c350d345aabb55151c635c917"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "清晓出郊",
        "preface": "",
        "paragraphs": [
            "落月窥瓮牖，殷勤唤人醒。",
            "蓐食治野装，行行向郊坰。",
            "林端横宿霭，未放群山青。",
            "藕花断复续，莫辨浦与汀。",
            "初闻露花香，一洗廛市腥。",
            "清景竟难挽，晨光著邮亭。",
            "留眼数天际，尚余三四星。",
            "车尘驾暑气，白汗如翻瓶。",
            "凉燠一机耳，愠喜谁使令。",
            "泠然解其会，冰壶在中扃。"
        ],
        "notes": "",
        "id": "1cc0c6be9f0b0c3fc5d0f8b33800e6f7"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "城楼",
        "preface": "",
        "paragraphs": [
            "城峻先迎月，帘疎不隔风。",
            "棋声传下界，鴈影没长空。",
            "岛屿秋光里，楼台海气中。",
            "登临故待晚，雨外夕阳红。"
        ],
        "notes": "",
        "id": "a628ca8a286b47aa8a349a909f627024"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "西兴道中二首  其一",
        "preface": "",
        "paragraphs": [
            "凫鹜迎船似有情，随波故起绿粼粼。",
            "野花照水开无主，谁信春归已两旬。"
        ],
        "notes": "",
        "id": "1c8cdf6c4325ff54d6e0626f44d4b4cf"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "西兴道中二首  其二",
        "preface": "",
        "paragraphs": [
            "桑麻张王不知春，帝恐鶑花太断魂。",
            "东岸红霞西岸绿，却将景色为平分。"
        ],
        "notes": "",
        "id": "d0f80402df65229b163084f3961a3d5a"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "晚望",
        "preface": "",
        "paragraphs": [
            "独立荒亭数过帆，横林疎处见沧湾。",
            "故知不入豪华眼，送与凫鸥自在看。"
        ],
        "notes": "",
        "id": "afaca21b28417ed02c1c50d611160461"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "春日七首  其一",
        "preface": "",
        "paragraphs": [
            "江梅已过杏花初，尚怯春寒著萼疎。",
            "待得重来几枝在，半随蝶翅半蜂须。"
        ],
        "notes": "",
        "id": "08c843afbc74b3e95a113ac20a01a9d0"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "春日七首  其二",
        "preface": "",
        "paragraphs": [
            "短短菰蒲绿未齐，汀洲水暖鴈行低。",
            "柳阴小艇无人管，自送流花下别溪。"
        ],
        "notes": "",
        "id": "f6bf3b055be5dd61556861a1cf76e569"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "春日七首  其三",
        "preface": "",
        "paragraphs": [
            "岸容山意两溶溶，便是东皇第一功。",
            "春色平铺人不见，却将醉眼认繁红。"
        ],
        "notes": "",
        "id": "b0b53a6989c812cbcaa4845bae505dd8"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "春日七首  其四",
        "preface": "",
        "paragraphs": [
            "春波无力未胜鸥，夹岸山光翠欲流。",
            "若使画成惊顾陆，更教吟出压曹刘。"
        ],
        "notes": "",
        "id": "261a64151851dacbd26ee360abbd2ae2"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "春日七首  其五",
        "preface": "",
        "paragraphs": [
            "络石寒毛涧底明，春来绿徧小峥嵘。",
            "凭谁再续平泉记，为定芸兰孰弟兄。"
        ],
        "notes": "",
        "id": "bd77cead960a5cfa679b7f9ffe9ec985"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "春日七首  其六",
        "preface": "",
        "paragraphs": [
            "一川晓色鹭分去，两岸烟光鶑带来。",
            "径欲卜居从钓叟，绿杨缺处竹门开。"
        ],
        "notes": "",
        "id": "a61acd77377a5f09f03fd9e578721323"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "春日七首  其七",
        "preface": "",
        "paragraphs": [
            "簷铎无声鸟语稀，径深钟梵出花迟。",
            "日长徧遶溪南寺，未信东风属酒旗。"
        ],
        "notes": "",
        "id": "88a0035e4356daa89cde20bb063aaa79"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "登八咏楼有感",
        "preface": "",
        "paragraphs": [
            "仲舒旧事无人记，家令风流一世倾。",
            "天下何曾识真吏，古来几许尚虚名。"
        ],
        "notes": "",
        "id": "6fd0fb50710f9b428b799a8b25dfe07a"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "富阳舟中夜雨",
        "preface": "",
        "paragraphs": [
            "万顷烟波一叶舟，已将心事付溟鸥。",
            "蓬笼夜半萧萧雨，探借幽人八月秋。"
        ],
        "notes": "",
        "id": "d5a29fff455bb06af8c4a46604bf76dd"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "野步",
        "preface": "",
        "paragraphs": [
            "石梁俯清流，苔发明可数。",
            "茅簷春昼长，寂寂亭阴午。",
            "鸟啼花径深，风絮浩无主。",
            "幽人不可亲，棋声时出户。"
        ],
        "notes": "",
        "id": "3034d75b3a176799e6e03aab35b7c85e"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "晚春二首  其一",
        "preface": "",
        "paragraphs": [
            "卷地狂风殿晚春，落花盖水欲成云。",
            "向人不改故时面，惟有苍官与此君。"
        ],
        "notes": "",
        "id": "7dc41fd18fc9e25c203e613a6152be88"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "晚春二首  其二",
        "preface": "",
        "paragraphs": [
            "风絮流花一任渠，北窗高卧绿阴初。",
            "闭门春色闲中老，为谢平生董仲舒。"
        ],
        "notes": "",
        "id": "ec95225741dd78af341b8b8788b9eba1"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "明招杂诗四首  其一",
        "preface": "",
        "paragraphs": [
            "鸟声报僧眠，钟声报僧起。",
            "静中轻白日，邈视东流水。",
            "风月有逢迎，出门聊徙倚。",
            "传徧南北村，松间横屐齿。"
        ],
        "notes": "",
        "id": "c52b48a33a353798c93b6df9f0b2b4a7"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "明招杂诗四首  其二",
        "preface": "",
        "paragraphs": [
            "前山雨退花，余芳栖老木。",
            "卷藏万古春，归此一窗竹。",
            "浮光泛轩槛，秀色若可掬。",
            "丰腴当夕餐，大胜五鼎肉。"
        ],
        "notes": "",
        "id": "b6e014ad9aa57102ec533ae5bde56734"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "明招杂诗四首  其三",
        "preface": "",
        "paragraphs": [
            "墙竹生夏阴，风荷留宿露。",
            "解衣一盘礴，此岂不足付。"
        ],
        "notes": "",
        "id": "b1faf1b34bd6f6af4a4711117116f237"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "明招杂诗四首  其四",
        "preface": "",
        "paragraphs": [
            "风簷袅茶烟，铜瓶语相泣。",
            "清阴一疎箔，不碍飞花入。"
        ],
        "notes": "",
        "id": "96afc2cee580b8bef80a72c0eb5c879c"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "游丝",
        "preface": "",
        "paragraphs": [
            "游丝浩荡醉春光，倚頼微风故故长。",
            "几度鶑声留欲住，又随飞絮过东墙。"
        ],
        "notes": "",
        "id": "0e7b2e6af60ccb3f0338745f15cea6ef"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "夏日",
        "preface": "",
        "paragraphs": [
            "阶前水乐元无谱，簷外风琴不用弦。",
            "待唤青奴与黄嬭，为君极意作今年。"
        ],
        "notes": "",
        "id": "fca80ef29f792b2b9e1d47dde101c9cc"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "郑武子删定挽章二首  其一",
        "preface": "",
        "paragraphs": [
            "博洽推诸老，胸中几石渠。",
            "暮年终反约，精义本无余。",
            "羲易忘言后，楞伽绝笔初。",
            "长归应不憾，旧学尽成书。"
        ],
        "notes": "",
        "id": "3e65a1ab265701e34abcc6e2c5cdacaa"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "郑武子删定挽章二首  其二",
        "preface": "",
        "paragraphs": [
            "古汴豪英海，追随不厌勤。",
            "廛中识梅福，帘下得严君。",
            "培养逢原学，堙沈济世勋。",
            "定知千载后，下马董生坟。"
        ],
        "notes": "",
        "id": "16eb69e27d36be5e7c47854b6c181e3b"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "又二首  其一",
        "preface": "",
        "paragraphs": [
            "平生丈人行，每语尽箴规。",
            "问字扬雄宅，谈经董相帷。",
            "壶觞陪胜践，杖屦及深期。",
            "谁料南归日，坟前宿草衰。"
        ],
        "notes": "",
        "id": "d7614af62dfd7850cd4ca89798ca15f5"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "又二首  其二",
        "preface": "",
        "paragraphs": [
            "公未陪经幄，还应典奉常。",
            "如何便沉没，不使少翺翔。",
            "幽壤千年闭，名山万卷藏。",
            "升堂多俊彦，筑室绕高冈。"
        ],
        "notes": "",
        "id": "64ea30b5ffad9b96a860a1dfb647a14e"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "陈庭坚聘君挽章二首  其一",
        "preface": "",
        "paragraphs": [
            "沙尾三家市，人声半米盐。",
            "悠然搔短发，忽此见长髯。",
            "觞咏欢初合，溪山气已添。",
            "丰城埋剑夜，太史定先占。"
        ],
        "notes": "",
        "id": "89fb3875baa9407e4147ffd193edbac0"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "陈庭坚聘君挽章二首  其二",
        "preface": "",
        "paragraphs": [
            "大门三世旧，是邑两公同。",
            "易策它年绝，诗筒去岁空。",
            "朱帘豹隠雨，白马虎谿风。",
            "好在慈恩塔，亭亭翠霭中。"
        ],
        "notes": "",
        "id": "f3f36ba2c557354017501a095103efdf"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "巩采若府推母钱夫人挽章二首  其一",
        "preface": "",
        "paragraphs": [
            "内助功推冠，名成父子间。",
            "中原遗俗尽，旧族素风还。",
            "石窌天开邑，宫门日缀班。",
            "光华竟何许，夕照在西山。"
        ],
        "notes": "",
        "id": "0b62056e0f7cb819764825eaaadbddda"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "巩采若府推母钱夫人挽章二首  其二",
        "preface": "",
        "paragraphs": [
            "历历称觞地，悲凉骑省园。",
            "风枝今日恨，露叶去年痕。",
            "鸾翥昏遗镜，鱼枯泣旧轩。",
            "曲湖春色满，不到北堂萱。"
        ],
        "notes": "",
        "id": "00a9da0a9f2cdbfa05fb196644cb124e"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "叶子山右史父宣义挽章二首  其一",
        "preface": "",
        "paragraphs": [
            "经笥深无底，高谈一座倾。",
            "置身初濩落，有子晚光荣。",
            "命服乡闾贺，安舆里巷迎。",
            "风枝何不定，忽忽到佳城。"
        ],
        "notes": "",
        "id": "599652dea2457652b405be824c46987c"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "叶子山右史父宣义挽章二首  其二",
        "preface": "",
        "paragraphs": [
            "诸父乌衣集，公时预往还。",
            "凉秋同出郭，胜日共寻山。",
            "电掣流年速，舟移古岸闲。",
            "又成丹旐去，衰涕不胜潸。"
        ],
        "notes": "",
        "id": "6ab6f8eddf568f5bfb94946b47bccb30"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "寄章冠之",
        "preface": "",
        "paragraphs": [
            "章侯平生一诗囊，酬风酢月徧四方。",
            "浩歌姑熟酒淋浪，醉呼太白同举觞。",
            "遂登浮玉临渺茫，江涛挟笔益怒张。",
            "沙头倚樯乐未央，兴阑忽上秋浦航。",
            "门前槐花日夜黄，闭门琢诗声绕梁。",
            "白袍纷纷渠自忙，飘然邂逅非所望。",
            "自言久厌世锁缰，合眼已梦庐山苍。",
            "君才甚硕气方刚，身虽欲隠文则彰。",
            "江湖故人半朝行，左推右挽摩天翔。",
            "而我戢翼甘摧藏，不能与俗相迎将，径当行前扫山房。",
            "俟君功成还故乡，却驾柴车迎路傍。"
        ],
        "notes": "",
        "id": "693d8df8b0e3e86c79251660c4432e4a"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "送柳严州解官趋朝",
        "preface": "",
        "paragraphs": [
            "一叶初秋已趣装，玺书屡下驻归艎。",
            "少留北阙三年最，多借西州半岁强。",
            "身外宠荣元自薄，眼前凋瘵故难忘。",
            "书囊知有朝天草，不是中和乐职章。"
        ],
        "notes": "",
        "id": "99f7c927b4b3464bfb08882859169b15"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "送宋子华通判长沙",
        "preface": "",
        "paragraphs": [
            "骚人故悲秋，九辨播三楚。",
            "宋公旧题壁，文采照潭府。",
            "千载得君侯，遥遥接华绪。",
            "还当初秋天，又进湖湘𫇛。",
            "当家多胜事，此役可兼取。",
            "江山日日新，似若相劳苦。",
            "木脱献群峰，云生失前浦。",
            "况持别乘权，光华动徒旅。",
            "元戎下分庭，百吏群趋庑。",
            "后车载仁风，习习被南土。",
            "预知潢池盗，无复惊桴皷。",
            "政当劝卖剑，不必禁挟弩。",
            "岭头镜面平，论赏骈圭组。",
            "临分一杯酒，不为离愁举。"
        ],
        "notes": "",
        "id": "b88fac61dadebe1f2013bd0b96adaeb5"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "东阳郭彦明挽章",
        "preface": "",
        "paragraphs": [
            "小试威名盖一乡，卷藏韬畧付农桑。",
            "传家签轴书盈幄，择壻簪缨笏满床。",
            "置邑万家开兆域，送车千两塞康庄。",
            "正须今代如椽笔，尽发潜光著石章。"
        ],
        "notes": "",
        "id": "3a4578cdad15e153719f2dc9ce341e51"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "李粹伯侍御母夫人挽章",
        "preface": "",
        "paragraphs": [
            "对仗峩冠日，鲸牙汹九渊。",
            "堂萱不改色，台柏故参天。",
            "共识吾君圣，今知此母贤。",
            "丁宁刘子□，□事一时编。"
        ],
        "notes": "",
        "id": "a242a69ef5c6eed2e989539b7f33fd06"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "王龟龄詹事挽章二首  其一",
        "preface": "",
        "paragraphs": [
            "诸老收声尽，佳城又到公。",
            "苍天那可问，吾道竟成穷。",
            "旌卷莆田雨，箫横霅浦风。",
            "今年襟上泪，三哭万夫雄。"
        ],
        "notes": "",
        "id": "83ca318b6073e302b759ea8ec6259cf8"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "王龟龄詹事挽章二首  其二",
        "preface": "",
        "paragraphs": [
            "大使交旃日，元戎解甲秋。",
            "先鸣惊众寐，孤愤压群咻。",
            "羽翼新鸿鹄，声华旧斗牛。",
            "断桥亡恙否，落月照寒流。"
        ],
        "notes": "",
        "id": "2257cc3f5265ef61282cb88477c8e113"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "尚书汪公得请奉祠饯者十有四人分韵赋诗某得敢字",
        "preface": "",
        "paragraphs": [
            "鼎食味苦浓，藿食味苦淡。",
            "同生不同嗜，羊枣与昌歜。",
            "孰能游其间，进退两无憾。",
            "尚书古仙伯，雅尚本真澹。",
            "禁涂履星辰，讲厦席毡毯。",
            "将升闲槐棘，忽去乱葭菼。",
            "太清奉虚皇，奎壁手可揽。",
            "举以华其归，光耀极铅椠。",
            "向来功名人，勇进忘坎窞。",
            "听诵归来辞，掩耳谢不敢。",
            "宁知达士胸，万牛眇难撼。",
            "清风满后车，一洗世氛黕。",
            "祖帐将军园，寒枝红缀糁。",
            "公归宁久阔，别意不成惨。",
            "金华访旧学，和羹待醯醓。",
            "政恐牧笛清，终换街鼓𬘘。"
        ],
        "notes": "",
        "id": "d15bc51e76949e685428a29ce1987c78"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "送丘宗卿博士出守嘉禾以视民如伤为韵  其一",
        "preface": "",
        "paragraphs": [
            "槜李国西门，道里去天咫。",
            "讼庭人摩肩，客馆舟衔尾。",
            "凉燠变须臾，怵听复骇视。",
            "心平理自见，周道本如砥。"
        ],
        "notes": "",
        "id": "90a91c14708cfe9bf4ecc1fe4716e58b"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "送丘宗卿博士出守嘉禾以视民如伤为韵  其二",
        "preface": "",
        "paragraphs": [
            "堂下万休戚，堂上一笑嚬。",
            "是心苟不存，对面越与秦。",
            "豚鱼尚可孚，况此能言民。",
            "君看津头柳，叶叶皆相亲。"
        ],
        "notes": "",
        "id": "49fdb2e910ab580242b4fa4eee9e5a32"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "送丘宗卿博士出守嘉禾以视民如伤为韵  其三",
        "preface": "",
        "paragraphs": [
            "奋髯疾抵几，解衣徐探雏。",
            "古来多快士，气吞两轮朱。",
            "簿书高没人，迎笔风摧枯。",
            "自许岂不豪，岁晏终何如。"
        ],
        "notes": "",
        "id": "7e160ae6445e3d06cf3a6ce26d01a409"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "送丘宗卿博士出守嘉禾以视民如伤为韵  其四",
        "preface": "",
        "paragraphs": [
            "折肱称良医，识病由身伤。",
            "开府事如麻，岂尽昔所尝。",
            "平生老农语，易置复难忘。",
            "麦黄要经雪，橘黄要经霜。"
        ],
        "notes": "",
        "id": "075dca2c456b062b9d6c2b50bbd7f516"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "魏元履国录挽章二首  其一",
        "preface": "",
        "paragraphs": [
            "麻衣见天子，拜疏不知休。",
            "落落山林气，拳拳畎亩忧。",
            "极知千载遇，政用一身酬。",
            "绕舍闽溪水，朝宗日夜流。"
        ],
        "notes": "",
        "id": "387b332236904ab2449051185d68eeb6"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "魏元履国录挽章二首  其二",
        "preface": "",
        "paragraphs": [
            "群公祖疏傅，多士送阳城。",
            "短棹非前约，长亭及此行。",
            "深留移白日，共语只苍生。",
            "会续山阳赋，邻人笛未横。"
        ],
        "notes": "",
        "id": "9a2ee492f8d8d6d7fa822b19ba0a16b1"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "祭酒芮公既殁四年门人吕某始以十诗哭之  其一",
        "preface": "",
        "paragraphs": [
            "少年把笔便班扬，咳唾珠玑落四方。",
            "岁晚寒窗浑忘却，瓦炉香细雨声长。"
        ],
        "notes": "",
        "id": "5d4bb9ecd3618280eb34d2accdf6b01c"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "祭酒芮公既殁四年门人吕某始以十诗哭之  其二",
        "preface": "",
        "paragraphs": [
            "际野尘埃扑面来，万人蚁聚拨难开。",
            "手中杓柄长多少，蛰尽饥肠十月雷。"
        ],
        "notes": "",
        "id": "e7e106645543221c4551430de1ee054f"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "祭酒芮公既殁四年门人吕某始以十诗哭之  其三",
        "preface": "",
        "paragraphs": [
            "小醉初醒日半昏，森森赤棒遶篱门。",
            "慨然投袂无难色，不识从来狱吏尊。"
        ],
        "notes": "",
        "id": "9a92b8b313544524f72df76aef680bd8"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "祭酒芮公既殁四年门人吕某始以十诗哭之  其四",
        "preface": "",
        "paragraphs": [
            "交广归来里巷迎，破囊又比去时轻。",
            "何须更酌廉泉水，夫子胸中万斛清。"
        ],
        "notes": "",
        "id": "92d442537e62ac9add4c71a35e81412a"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "祭酒芮公既殁四年门人吕某始以十诗哭之  其五",
        "preface": "",
        "paragraphs": [
            "殿前拜疏阅群公，献替从违各异同。",
            "陛楯诸郎自相语，白头祭酒最由衷。"
        ],
        "notes": "",
        "id": "c8bce0728f55f1e6f57528830c7c5ef8"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "祭酒芮公既殁四年门人吕某始以十诗哭之  其六",
        "preface": "",
        "paragraphs": [
            "出祖津头六馆空，帽簷齐侧挂帆风。",
            "吴兴盛事人能数，直自胡公到芮公。"
        ],
        "notes": "",
        "id": "70a4f4891eee1a62db3213051fc04bb4"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "祭酒芮公既殁四年门人吕某始以十诗哭之  其七",
        "preface": "",
        "paragraphs": [
            "闻人有善己伸眉，倒廪倾囷更不疑。",
            "菶菶萋萋竟何许，卷阿空老凤皇枝。"
        ],
        "notes": "",
        "id": "8a43887eac0f0753f9947e4ff9ea06b6"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "祭酒芮公既殁四年门人吕某始以十诗哭之  其八",
        "preface": "",
        "paragraphs": [
            "胸怀北海与南溟，却要涓涓一勺清。",
            "相对蹴然如重客，无人信道是门生。"
        ],
        "notes": "",
        "id": "40317da975f2ef059db96ea7df2e860a"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "祭酒芮公既殁四年门人吕某始以十诗哭之  其九",
        "preface": "",
        "paragraphs": [
            "璧水经年奉宴居，天和袭物自舒徐。",
            "凭谁寄谢朱公掞，才向春风坐月余。"
        ],
        "notes": "",
        "id": "423296789b78548e99a70802acf61c67"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "祭酒芮公既殁四年门人吕某始以十诗哭之  其一○",
        "preface": "",
        "paragraphs": [
            "先生墓木绿成围，弟子摧颓昼掩扉。",
            "大雪繁霜心已死，有时清梦尚抠衣。"
        ],
        "notes": "",
        "id": "87c2bb7f3e913c3581153f3d2da2c411"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "送朱叔赐赴闽中幕府二首  其一",
        "preface": "",
        "paragraphs": [
            "止戈堂上屐声闲，飞盖相追杳霭间。",
            "君到定知难入眼，倚天灊霍是家山。"
        ],
        "notes": "",
        "id": "f3278ad06a0acb5feea717e3206c4554"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "送朱叔赐赴闽中幕府二首  其二",
        "preface": "",
        "paragraphs": [
            "路逢十客九衿青，半是同窗旧弟兄。",
            "最忆市桥灯火静，巷南巷北读书声。"
        ],
        "notes": "",
        "id": "77711bd9a86ad5236fa76b459e8f1e81"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "周尧夫主管挽章",
        "preface": "",
        "paragraphs": [
            "五柳传觞地，风流魏晋前。",
            "曾探孝先笥，惯坐广文毡。",
            "身世浑如梦，功名莫问天。",
            "从今风雪夜，不上剡溪船。"
        ],
        "notes": "",
        "id": "c4d1216ffd8f6f2188f934dea9aae9fd"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "周表卿尚书挽章",
        "preface": "",
        "paragraphs": [
            "奏篇曾用牍三千，晚岁回翔日月边。",
            "眼看四朝诸老尽，身兼五福几人全。",
            "清台课历遗书在，昼寝凝香旧政传。",
            "竹马馆前寒月白，当时辙迹故依然。"
        ],
        "notes": "",
        "id": "0e696e341f440b25157913e581eaca90"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "杨信伯郎中挽章二首  其一",
        "preface": "",
        "paragraphs": [
            "象魏三千法，瀛洲十八人。",
            "南宫占列宿，少海近重轮。",
            "闻道清羸极，犹有职业亲。",
            "榴皮余屋壁，零落独无神。"
        ],
        "notes": "",
        "id": "98c4fd1e8de4f9c2665339138d0aa1a1"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "杨信伯郎中挽章二首  其二",
        "preface": "",
        "paragraphs": [
            "并舍游从旧，同朝分义深。",
            "时时坠书札，得得到山林。",
            "北去先移棹，南来后盍簪。",
            "死生离合地，搔首一悲吟。"
        ],
        "notes": "",
        "id": "0e3298de4065a867cc839aade42dc833"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "蒋世修秘书父朝奉挽章",
        "preface": "",
        "paragraphs": [
            "太一青藜子舍光，命书频岁到高堂。",
            "深居物外风烟老，静看人间日月忙。",
            "绕舍图书千载韵，映阶兰玉四时芳。",
            "逝舟休叹东流水，余庆源流衮衮长。"
        ],
        "notes": "",
        "id": "4aca93b11b1c25b06a734fca05a7d2cb"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "苏仁仲计议挽章二首  其一",
        "preface": "",
        "paragraphs": [
            "幽栖略具便休官，帝遣蒲轮唤不还。",
            "大似文元居道院，又如退傅过香山。",
            "梦回帷幄青冥上，醉堕风波浩荡间。",
            "向使胸中有荣辱，那能八十鬓毛班。"
        ],
        "notes": "",
        "id": "9394ce4fdedaa2145dbf3031bfe2689a"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "苏仁仲计议挽章二首  其二",
        "preface": "",
        "paragraphs": [
            "登门畴昔奉从容，婺越之间一水通。",
            "今日江东无贺老，去年床下拜庞公。",
            "旧来论议多遗落，新出传闻或异同。",
            "已矣从谁判真赝，汗青连屋未施功。"
        ],
        "notes": "",
        "id": "c80c1074b54ec30db2644c96d046b894"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "向运使挽章",
        "preface": "",
        "paragraphs": [
            "戟衣翻户映庭槐，使节州符未展才。",
            "文献定知丞相似，渊源还自洛阳来。",
            "异端惑世浓于酒，古学违时冷若灰。",
            "从此湖人识丧礼，凛然治命手亲裁。"
        ],
        "notes": "",
        "id": "c0f36ca2e6f2aac71a4adc76943ff749"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "酬上饶徐季益学正",
        "preface": "",
        "paragraphs": [
            "吾家紫微翁，独守固穷节。",
            "金銮罢直归，朝饭尚薇蕨。",
            "峩峩李杜坛，总角便高蹑。",
            "暮年自誓斋，铭几深刻责。",
            "名章与俊语，扫去秋一叶。",
            "冷淡静工夫，槁干迂事业。",
            "有来媚学子，随叩无不竭。",
            "辞受去就间，告戒意尤切。",
            "典刑自耆老，护持何敢阙。",
            "嗟予生苦晚，名在诸孙列。",
            "拊头虽逮事，提耳未亲接。",
            "徐侯南州秀，少也尝鼓箧。",
            "示我百篇诗，照坐光玉雪。",
            "因之理前话，讲绎霏谈屑。",
            "两都弟子员，家法严城堞。",
            "取善则未周，守旧犹有说。",
            "同门风雨散，孤学丝桐绝。",
            "怀哉五马桥，寒迳寻遗屧。"
        ],
        "notes": "",
        "id": "61669e150ed8b085aafffdb6360bf40b"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "何茂恭母王夫人挽章",
        "preface": "",
        "paragraphs": [
            "南朝人物盛诸何，寿母皤然乐事多。",
            "堂下无忧萱弄色，天边有信桂交柯。",
            "黄金籝满经方重，白玉楼成恨未磨。",
            "空诵安仁旧时赋，版舆零落故山阿。"
        ],
        "notes": "",
        "id": "b881d2d2c951e37b6f8b18090afcb600"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "夜宿浦城鱼梁徐删定子出示林谦之挽其父二诗时谦之方按刑广东有怀次韵  其一",
        "preface": "",
        "paragraphs": [
            "五年不说空山雨，今夜鱼梁著钓船。",
            "为问故人今健否，桄榔叶暗瘴江边。"
        ],
        "notes": "",
        "id": "19f0f6580ba3638acc29d1db1d62a25b"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "夜宿浦城鱼梁徐删定子出示林谦之挽其父二诗时谦之方按刑广东有怀次韵  其二",
        "preface": "",
        "paragraphs": [
            "两章宛转复清哀，读到鱼梁首重回。",
            "便使短牋无姓字，也应知自艾轩来。"
        ],
        "notes": "",
        "id": "763f713f5b78060acad8195eb1738f3c"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "题刘氏绿映亭二首  其一",
        "preface": "",
        "paragraphs": [
            "凉叶翻翻不受尘，芒鞋藤杖及清晨。",
            "开窗小放前溪入，澄绿光中独岸巾。"
        ],
        "notes": "",
        "id": "7eeaaeb7f9eaa008367be307e887f6c2"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "题刘氏绿映亭二首  其二",
        "preface": "",
        "paragraphs": [
            "鹭浴鱼跳在镜屏，摇青浮碧太鲜明。",
            "墙东种得阴成幄，隔叶看来却有情。"
        ],
        "notes": "",
        "id": "5a2595b86bd6007ed9447ab930d38f81"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "题归庵",
        "preface": "",
        "paragraphs": [
            "云壁开苍峡，风林卷翠涛。",
            "诸松皆老大，一嶂独孤高。",
            "发兴虽公等，寻幽许我曹。",
            "秋光端可赋，不是楚人骚。"
        ],
        "notes": "",
        "id": "01f75941ae4f5ac33fb44a28fea2cbf9"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "王通直挽章",
        "preface": "",
        "paragraphs": [
            "近来南国冢，半是北人坟。",
            "异县谁怜我，同乡又失君。",
            "深居传雅尚，坚坐挹清芬。",
            "日落长安第，三槐拂暮云。"
        ],
        "notes": "",
        "id": "24d35c74f6a6353b2cae5c21aa24bef0"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "刘梧州挽章",
        "preface": "",
        "paragraphs": [
            "驷马高车照路光，幡然改辙兴何长。",
            "空山猿鹤惊无恙，同社鸡豚乐未央。",
            "祗见岁华来冉冉，不知耆旧去堂堂。",
            "北邙道上麒麟冢，谁得归休十载强。"
        ],
        "notes": "",
        "id": "59f19c3420332ff8a4cdae93395895d7"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "许著作挽章",
        "preface": "",
        "paragraphs": [
            "清文丽藻百川增，窘步追随愧不能。",
            "麟趾差肩台岌岌，鴈飞联翼塔层层。",
            "莼鲈归兴都门酒，薤露悲歌大隧灯。",
            "独向梁间诵遗句，寒松衰菊绕崚嶒。"
        ],
        "notes": "",
        "id": "01702134c53c719df4b16877a782aca2"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "次韵叶丞相陈尚书游南园",
        "preface": "",
        "paragraphs": [
            "乐事良辰古所难，三分春色一分宽。",
            "润花雨过红裙湿，倚竹风斜翠袖寒。",
            "自有南堂谁举白，可无东绢为施丹。",
            "两翁醉墨曾题品，便作平泉草木看。"
        ],
        "notes": "",
        "id": "cbda214252539d71b0a289dc8dcbf029"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "宣城李君尝游东湖居士之门袖诗见过次韵以谢",
        "preface": "",
        "paragraphs": [
            "人去湖空古豫章，溪荪水荇换年芳。",
            "闻风我是通家旧，觅句君犹弟子行。",
            "须发苍浪休叹老，齿牙沆瀣尚生香。",
            "宛陵自昔诗人国，今日谁升小谢堂。"
        ],
        "notes": "",
        "id": "e0197403ea0ab7d169b2f56f5b9606ed"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "何叔京挽章二首  其一",
        "preface": "",
        "paragraphs": [
            "濮州以谏死，何氏得其真。",
            "天下中庸义，人间父子亲。",
            "再传犹易简，小出复逡巡。",
            "埋骨虽南土，倾心向北辰。"
        ],
        "notes": "",
        "id": "ed87db495fd5d7724747a8320c2d8775"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "何叔京挽章二首  其二",
        "preface": "",
        "paragraphs": [
            "倾盖黄亭夜，翛然涧壑姿。",
            "倚天唯直干，到地绝旁枝。",
            "亹亹今何许，悠悠只自知。",
            "寒碑卧风雨，千载有深期。"
        ],
        "notes": "",
        "id": "d0c7486510810bfdb115e0d3e3ca1ef3"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "鲁少卿挽章",
        "preface": "",
        "paragraphs": [
            "庆源衮衮接天流，老桂传香次第秋。",
            "人物西都九卿选，光华南国十州游。",
            "翛然径下滕王阁，已矣长怀范蠡舟。",
            "身后楚骚谁著录，灵光旧草合兼收。"
        ],
        "notes": "",
        "id": "0d10e5824cbf27435275c1fa75f0cd1f"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "萧果卿祭酒挽章二首  其一",
        "preface": "",
        "paragraphs": [
            "虚心观世态，实行播乡评。",
            "璧玉中边厚，冰壶表里清。",
            "家声到萧傅，人望似阳城。",
            "殄瘁无穷恨，湘江日夜倾。"
        ],
        "notes": "",
        "id": "d8290102b0f25e924c56c79723ea0947"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "萧果卿祭酒挽章二首  其二",
        "preface": "",
        "paragraphs": [
            "摩揣诚斯薄，雕镌质自销。",
            "平生但真朴，直上绝枝条。",
            "氛雾终澄霁，丘山亦动摇。",
            "朝阳旧时凤，声人舜箫韶。"
        ],
        "notes": "",
        "id": "59c6da25154974cd1b8a788d4ad85a16"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "送喻叔奇通判会稽",
        "preface": "",
        "paragraphs": [
            "鸣驺前日饯出使，椎鼓今日送作州。",
            "会稽别驾官尚薄，道傍羡者何其稠。",
            "版舆有亲余九十，东南之美供甘柔。",
            "先春铸牙入午啜，破腊箭茁充晨羞。",
            "况复诗坛执牛耳，所至风月相献酬。",
            "千岩万壑徧题品，会有采者人名遒。"
        ],
        "notes": "",
        "id": "9428a04045da2f96fad56f4f8745c04f"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "与同馆游张氏园分韵得日字",
        "preface": "",
        "paragraphs": [
            "出门厌嚣尘，入门倦占毕。",
            "驾言城北园，滞思顿觉失。",
            "方池环修篁，广陌卫行栗。",
            "先雪梅已苞，后霜草犹茁。",
            "上跻极高明，旁穿复深密。",
            "主人真喜事，秀句屡盈帙。",
            "招呼文字饮，及此三余日。",
            "山林与钟鼎，零茂本非匹。",
            "斯游岂偶然，书板记甲乙。"
        ],
        "notes": "",
        "id": "744302fe660174e1ce060e1857fc82bf"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "送胡子远著作知汉州分韵得行字",
        "preface": "",
        "paragraphs": [
            "定交不在蚤，意合盖已倾。",
            "胡侯西南来，两载同书檠。",
            "与人徐有味，于世初无营。",
            "虚舟澹容与，未易宠辱惊。",
            "鱼龙同一波，中有千丈清。",
            "道气自深稳，名言常简明。",
            "南宫接东观，天衢势方亨。",
            "梦回得远信，窥簷渚鸿鸣。",
            "开书见连环，归兴浩已盈。",
            "子政方校录，令伯俄陈情。",
            "都门日毂击，杂袭炎凉并。",
            "谁知此麾盖，独为思亲行。",
            "夹道皆叹息，始识真重轻。",
            "古来聚散地，雪野天峥嵘。",
            "别袖不可挽，宿昔洲渚生。",
            "君臣有大义，忠孝相持衡。",
            "勉哉楙明德，清庙须栋甍。"
        ],
        "notes": "",
        "id": "3e1b1b1cb799eea3e6a81ab11919a21b"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "薛叔云左史母方夫人挽章二首  其一",
        "preface": "",
        "paragraphs": [
            "彤管传遗范，形容欲付谁。",
            "初年柏舟赋，晚岁艾轩诗。",
            "□□□□□，□金□赤墀。",
            "莆中称寿母，不独蔡三司。"
        ],
        "notes": "",
        "id": "a9aaabfb7fe4cb8ea357cc3f3233a8cc"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "薛叔云左史母方夫人挽章二首  其二",
        "preface": "",
        "paragraphs": [
            "往在西雍日，从容许拜亲。",
            "杏花坛壝古，萱草户庭春。",
            "曾是升堂客，应为执绋人。",
            "壶公天一角，吹泪洒车尘。"
        ],
        "notes": "",
        "id": "ef7de9bbf1574f462b4aaba8a6a4cb31"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "端明汪公挽章二首  其一",
        "preface": "",
        "paragraphs": [
            "异时忧世士，太息恨才难。",
            "每见公身健，犹令我意宽。",
            "雕零竟何极，回复岂无端。",
            "此理终难解，天风大隧寒。"
        ],
        "notes": "",
        "id": "8bcdd7532ac30179b3687601ca583382"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "端明汪公挽章二首  其二",
        "preface": "",
        "paragraphs": [
            "四海膺门峻，亲承二纪中。",
            "论交从父祖，受教自儿童。",
            "山岳千寻上，江河万折东。",
            "微言藏肺腑，欲吐与谁同。"
        ],
        "notes": "",
        "id": "c285253ccd743186ad2f442d109f5d10"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "赵路分挽章二首  其一",
        "preface": "",
        "paragraphs": [
            "鲁卫封虽近，原颜室自贫。",
            "一家唯四壁，九族自三春。",
            "子舍龙头贵，佳城马鬣新。",
            "升堂如昨日，南望涕沾巾。"
        ],
        "notes": "",
        "id": "c5ec1fba31eeb1b05e40a15b4585eba1"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "赵路分挽章二首  其二",
        "preface": "",
        "paragraphs": [
            "晨昏生死际，至性极民彝。",
            "巨孝东都传，劬劳小雅诗。",
            "固应为世表，何止秀天枝。",
            "令子传遗绪，累然不自持。"
        ],
        "notes": "",
        "id": "faf5bb5d743a3a7ef498a0013fcdc713"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "陈能之少卿挽章二首  其一",
        "preface": "",
        "paragraphs": [
            "往在西台日，调娱用力艰。",
            "善人终有恃，公道亦徐还。",
            "既去言方白，重来鬓已班。",
            "清名配詹事，千载赤城山。"
        ],
        "notes": "",
        "id": "ff8cb68fb1ace718750f345289129edf"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "陈能之少卿挽章二首  其二",
        "preface": "",
        "paragraphs": [
            "二父官曹接，诸郎砚席通。",
            "流年何鼎鼎，见日每匆匆。",
            "马走谁怜我，麟书近得公。",
            "又成交臂失，楚些铎声中。"
        ],
        "notes": "",
        "id": "37e05fa0f51119e446cfefcedcfcb5d4"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "恭和御制秋日幸秘书省近体诗",
        "preface": "",
        "paragraphs": [
            "麟阁龙旗日月章，中兴再见赭袍光。",
            "仰观焜燿人文盛，始识扶持德意长。",
            "功利从今卑管晏，浮华自昔陋卢王。",
            "愿将实学酬天造，敢效明河织女襄。"
        ],
        "notes": "",
        "id": "1112a72dc272a3e7a996b30cacdef74d"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "贺车驾幸秘书省二首  其一",
        "preface": "",
        "paragraphs": [
            "麟台高柳识雕舆，共记中兴幸省初。",
            "黄道再传天子跸，青编重入史臣书。",
            "需云下际君恩盛，晨露高张乐节舒。",
            "若写鸿猷参大雅，定非周鼓颂田渔。"
        ],
        "notes": "",
        "id": "f6216b7ffba42358957f22f102b859cd"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "贺车驾幸秘书省二首  其二",
        "preface": "",
        "paragraphs": [
            "紫清丹极与天邻，阖辟乾坤系笑嚬。",
            "独为斯文回一顾，坐令吾道重千钧。",
            "先王旧物参差见，列圣明谟次第陈。",
            "墨客区区感荣遇，岂知深意在彝伦。"
        ],
        "notes": "",
        "id": "fe2406f97de6de33b91a91ab79b16d95"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "题真觉僧房芦",
        "preface": "",
        "paragraphs": [
            "何人夜折苕溪雪，吹落山堂寄清绝。",
            "梦回轩槛非人间，一岸扶疎碎残月。",
            "秋风索索秋意晚，叶外参差明叠𪩘。",
            "颇似江南短棹归，平沙鴈落汀洲远。",
            "苍涛遶窗碧玉寒，中有渔父千古闲。",
            "知君胸次五湖阔，波声髣髴游杏坛。",
            "少林之孙韵枮木，避世避人何用逐。",
            "渭川谩复千亩多，江上由来一苇足。"
        ],
        "notes": "",
        "id": "b56985f55ac6bd73b76cb6ceadf8f9ac"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "再赋真觉僧房芦三首  其一",
        "preface": "",
        "paragraphs": [
            "湖山近减江湖趣，寂历颓垣仲蔚蒿。",
            "纵有秋风何处著，遶篱无叶起苍涛。"
        ],
        "notes": "",
        "id": "a42f7ba3f1dda18567ef078040bfe211"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "再赋真觉僧房芦三首  其二",
        "preface": "",
        "paragraphs": [
            "屋角清渠濑浅沙，风斜雨重倒苍葭。",
            "沙鸥不下投前浦，塞雁重来失旧花。"
        ],
        "notes": "",
        "id": "43c2518946158b6eaececa1332fc10af"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "再赋真觉僧房芦三首  其三",
        "preface": "",
        "paragraphs": [
            "清晓霜钟唤客兴，余声知度几棱层。",
            "烟霞深处无人到，时见凭栏一两僧。"
        ],
        "notes": "",
        "id": "02c63617549633903a7dccd4dfb3f00d"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "汉铜弩机歌",
        "preface": "",
        "paragraphs": [
            "甘泉宫中烽火催，武库掣鏁殷春雷。",
            "山西都尉部千弩，意气欲压天山摧。",
            "朔风惨惨随旗尾，角声满天日色死。",
            "眼吞单于方发机，南风不竞羽倒飞。",
            "血视空弮尚思战，边庭无竹可续箭。",
            "断弦已作塞上尘，零落铜牙时一见。",
            "土花蚀尽缪篆青，千年遗恨今未平。",
            "雕鞍过尽不回首，落身几案依书檠。",
            "藓苔暗淡生古色，中有少卿千斛力。",
            "从汉至今无大黄，妇玩儿嬉固其职。",
            "长平箭头豪士怜，赤壁折戟传青篇。",
            "古来慷慨共如此，脱畧形器求天全。",
            "是机虽缺神凛然，想成风沙射雕天。",
            "径欲匹马南山边，何必一臂三十絭。"
        ],
        "notes": "",
        "id": "69e538a096aee1daf0da4eb89c1c0852"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "晚步溪上",
        "preface": "",
        "paragraphs": [
            "疎疎屐齿印平堤，露著乌纱客未知。",
            "别浦归舟争占岸，横林宿鸟自分枝。",
            "开张渔父胸中趣，漏泄骚人句外悲。",
            "会与清溪约长夏，风帘水簟答涟漪。"
        ],
        "notes": "",
        "id": "0081d108cbb79eb62e4e7776090062b4"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "秋日",
        "preface": "",
        "paragraphs": [
            "堂下梧桐树，清阴欲满帘。",
            "风前数叶落，枝外几山添。",
            "世故真难犯，幽栖不用占。",
            "新凉入书幌，好在邺侯签。"
        ],
        "notes": "",
        "id": "ce099c7d755bfb48602213bf4ccb09bc"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "夏夜",
        "preface": "",
        "paragraphs": [
            "晚市收声尽，虚堂一味凉。",
            "炎蒸渠酷吏，闲静我羲皇。",
            "露沐疎萤湿，风梳细草长。",
            "典移无定在，随月转胡床。"
        ],
        "notes": "",
        "id": "c00612bcbd9e0931ab490a04ef793c4d"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "应春坊挽章",
        "preface": "",
        "paragraphs": [
            "铅椠青灯夜，韬钤紫塞秋。",
            "请缨虽拜疏，投笔未封侯。",
            "帏白风烟惨，旗丹雾雨愁。",
            "从来桑梓接，助挽不成讴。"
        ],
        "notes": "",
        "id": "d52942f506ed421249e9bac097276814"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "和虞仲逸初夏怀黄岩村居",
        "preface": "",
        "paragraphs": [
            "几曲江村雨外明，钓矶渔屋入新晴。",
            "参天乔木浅深绿，盖水圆荷先后生。",
            "归梦每烦春鸟唤，故林可忍晓猿惊。",
            "功成共祖东门道，不负溪山旧主盟。"
        ],
        "notes": "",
        "id": "47a09f657d57ed373a08a3954238e79e"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "次前韵答石秀才",
        "preface": "",
        "paragraphs": [
            "幽轩返照可窗明，政用高谈答晚晴。",
            "共听铜瓶秋雨急，不知石鼎晓云生。",
            "清诗未读心先醉，别日无多梦已惊。",
            "闻道乌衣盛文史，祇愁异姓后宗盟。"
        ],
        "notes": "",
        "id": "ef9d3f3cbd123416c343adc6ed0ba334"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "效进士作三年通一经",
        "preface": "",
        "paragraphs": [
            "岁月去如矢，横经徒慨然。",
            "谁能通一艺，真不负三年。",
            "用意窥园外，收功刻楮边。",
            "幽光回蠹简，新意出陈编。",
            "上相黄金重，诸儒白首鲜。",
            "同声不同调，叹息伯牙弦。"
        ],
        "notes": "",
        "id": "633dddaebe1b68197def5a574ead6f18"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "过九江赠同舍陈伯秀",
        "preface": "",
        "paragraphs": [
            "异时夫子门，论交心独可。",
            "晨窗并几案，莫檠共灯火。",
            "同升大宗伯，道阻山砐硪。",
            "淡墨湿栖鸦，天开棘闱锁。",
            "高张三百丈，徧数不及我。",
            "咫尺判飞沈，鹏抟笑鸢堕。",
            "音尘两疎阔，岁月悉箭笴。",
            "风吹樊口帆，雨系浔阳柁。",
            "故人尚一尉，旌旗穿紫逻。",
            "相逢话旧游，拨置朱墨伙。",
            "握手忘寒温，屈指半𫐘轲。",
            "官居岸平湖，波涛日舂簸。",
            "饱看五老面，此计殊未左。",
            "山房旧闻名，欲往辄不果。",
            "须君发其藏，万卷书绕坐。"
        ],
        "notes": "",
        "id": "8ae3948a2603d9571f90d18cba68fd29"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "睢阳五老图赞",
        "preface": "",
        "paragraphs": [
            "同支派别胄遥遥，南渡衣冠尚北朝。",
            "千载画图文献在，两朝开济政明昭。",
            "公卿倡和遵皇运，嗣子传家念祖饶。",
            "幸得庆源流自远，匡扶人世释尘嚣。"
        ],
        "notes": "",
        "id": "e02646e1977f3ebf5e26a2bd7e949073"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "方斋行",
        "preface": "",
        "paragraphs": [
            "世皆尚圆君独方，富贵可取君不忙。",
            "闭门读书声琅琅，旧书重叠堆在床。",
            "点勘同异分边旁，运精竭思心力彊。",
            "十年足不离僧房，荒山野路秋水长。",
            "客虽欲至嫌路妨，幽兰无人为君芳。",
            "采菊落英充糇粮，客即不来有余香。"
        ],
        "notes": "",
        "id": "c9bccd30e2aec46493b65e919830de64"
    },
    {
        "author": "吕祖谦",
        "dynasty": "宋",
        "type": "诗",
        "rhythmic": "",
        "title": "游上天竺",
        "preface": "",
        "paragraphs": [
            "浄域何虚寂，居然隔市喧。",
            "僧来混不语，吾亦欲忘言。",
            "至乐存箪食，浮名类触藩。",
            "行行返初服，贲趾老邱樊。"
        ],
        "notes": "",
        "id": "73a7ba23b3a8484c2de175bef315a402"
    }
]