[
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "题会春苑",
        "preface": "",
        "paragraphs": [
            "草荒故苑几春风，尚想花开春树红。",
            "欲问当时马王事，寂寥残照野亭中。"
        ],
        "notes": "",
        "id": "45514a84aff5249ceb01f544276740d9"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "宿枕峰寺怀舅氏有作",
        "preface": "",
        "paragraphs": [
            "野竹有慈性，丛生不相离。",
            "永怀寒泉感，昨与渭阳期。",
            "寺阁共秋晚，山云独移时。",
            "尚想谈论闲，丹颧映雪髭。",
            "气豪机事少，所嗜平生诗。",
            "起居今何如，会合渺难知。",
            "霜清雁荡骨，春蔼天台姿。",
            "混融入老笔，远寄江湖思。"
        ],
        "notes": "",
        "id": "6c5335a2d262e159ff412d7ba3577ee1"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "为赵振文赋马塍歌",
        "preface": "",
        "paragraphs": [
            "旧闻城北有马塍，聚花成锦常留春。",
            "我家苕水近来到，输他年少寻芳人。",
            "相夸此地百金惜，闲出奇花万钱直。",
            "接贴翻腾费工巧，拣搆移将鬭颜色。",
            "园翁爱花如子孙，寸生尺长勤培根。",
            "南邻北邻贫富改，独守养性经凉温。",
            "兄今已得闲居趣，扁舟暂向官塘路。",
            "攀条摘蘂娱性情，对月看云想风度。",
            "歌长词逸不可当，鬓发垂白吟沧浪。"
        ],
        "notes": "",
        "id": "11db445c3a689fd78294f8a06520c3d2"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "和叶水心马塍歌",
        "preface": "",
        "paragraphs": [
            "昔年家住长安里，春风尽日香尘起。",
            "纷纷车马过绮陌，买花人多少人识。",
            "王侯第宅连苑墙，粲若琼蘂敷丹房。",
            "花窠近取马塍本，曲栏高槛深迷藏。",
            "主欢对客小举袖，击鼓吹箫满前后。",
            "真珠一斛聘国姝，琥珀千杯酌天酒。",
            "几年农器不铸兵，雨耕云获歌且行。",
            "种花土腴无水旱，园税十倍田租平。",
            "挐音来近菰蒲住，演漾回溪通枉渚。",
            "霜晴沙浅橘林明，日暮水浑鱼网聚。",
            "东门故侯应自许，灞陵醉尉宁须怒。",
            "何当学稼随老农，荷锄驱犊田中去。"
        ],
        "notes": "",
        "id": "067e0b794d60d8423f387e3441986876"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "和巩栗斋丰翠蛟亭",
        "preface": "",
        "paragraphs": [
            "众峰抱苍龙，蟠屈翠蛟水。",
            "放之两崖闲，奔汹不得止。",
            "涛澜生席上，雷雹转石底。",
            "恍疑天柱摇，将拔阴洞起。",
            "苏公雄气压，诗骨得山髓。",
            "指麾驱鲲鲸，赫奕动箕尾。",
            "纷纷下土人，蚁垤自封侈。",
            "骤观目睛眩，笔坠汗流泚。",
            "坐令空谷啸，声彻霄汉里。",
            "君来松根吟，仙者相去咫。",
            "老蛟破锁出，余怒犹未已。",
            "决开涧千丈，散作雾五里。",
            "今年溪湖干，草树生意靡。",
            "寸泉落山苗，灵药起垂死。",
            "遗吾云子饭，报汝青玉几。",
            "野人寻泉窦，筒坏方复理。",
            "泓然山巅池，冬夏常若此。"
        ],
        "notes": "",
        "id": "e72f057e2dc109ce488ea1e48dc7ed52"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "冰壶亭",
        "preface": "",
        "paragraphs": [
            "孰是群动主，天机在灵关。",
            "深居默自照，瑕垢宁得干。",
            "昭昭素丝义，幕佐实郡端。",
            "身洁吏所贵，心精士其难。",
            "请将秋月拟，亦作冰壶观。"
        ],
        "notes": "",
        "id": "44d796cada3fe2850d8564d35c505978"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "游雷氏园怀吴公德夫",
        "preface": "",
        "paragraphs": [
            "城丘焕朝景，郊甸熙春阳。",
            "谁能不行游，及尔聊徜徉。",
            "华栋敞中园，珍潭注方塘。",
            "惠风翼嘉殖，时鸟流音翔。",
            "岂伊丹卉间，而有修干苍。",
            "靡迤既徐步，萦纡亦深藏。",
            "忆与仁里亲，攀翻玩幽芳。",
            "抚迹已成故，斯人安可亡。",
            "前洲起新涨，远岫收残光。",
            "凭槛久怅望，江云眇何长。"
        ],
        "notes": "",
        "id": "25256f72f96384a579a0033f0de36b9e"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "赠景建将入都赠别",
        "preface": "",
        "paragraphs": [
            "子先文章宗，秀种凌孔翠。",
            "观风多儒郡，籍籍罕与辈。",
            "客远纡劳思，交新惬清会。",
            "说诗延秋色，造极超古对。",
            "敏识入悮领，玄功谢雕绘。",
            "颇云幼把笔，涛涌亦川汇。",
            "中探阴符膸，意蹑海蟾背。",
            "悄然忽坐愁，穷老少所遂。",
            "雄都始旋轸，上国专结佩。",
            "八纮张云罗，局士绳墨内。",
            "名场沾童肤，奇质委蒿艾。",
            "卿侯雅如赏，荣爵宁尔爱。",
            "早拜王命归，声明耀群昧。",
            "吾衰愧尸职，笺劾力自退。",
            "奋身登金台，农野甘秉耒。"
        ],
        "notes": "",
        "id": "425d30755203d065e32a3cc3b1c4484f"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "谢叶水心作先铭",
        "preface": "",
        "paragraphs": [
            "隙驹日月驰，拱木霜露莘。",
            "孤生望苍旻，永念负慈地。",
            "内德不越阃，先铭欲存世。",
            "以兹沥丹素，延首冀嘉惠。",
            "大匠斡九京，篇成重覃思。",
            "发函已百拜，陈庙复三喟。",
            "石之表故阡，修麓出光气。",
            "耿如瞻其亲，端用贻尔类。",
            "道归统会阔，躬探玄颐秘。",
            "云章开人文，天笔垂古制。",
            "照照训典立，亹亹伦纪备。",
            "遂登秦汉前，上与骚雅俪。",
            "碑板落东南，贝玉失瓌异。",
            "膏濡沦朽骨，黼藻被幽隧。",
            "史职补王明，陋巷压高位。",
            "余波扬懿则，惧忝弗克嗣。",
            "士恢宇宙心，学竟圣贤事。",
            "整驾期远造，为基戒中坠。",
            "岳峻尚可攀，海深安可计。",
            "勗哉奉格言，没齿无敢替。"
        ],
        "notes": "",
        "id": "776b6014d696c7bbf37cf029cbed15e5"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "遗虎皮谢",
        "preface": "",
        "paragraphs": [
            "龙岩县令亦好奇，腊月赠我生虎皮。",
            "霜牙电睛已寂寞，鹊形剪斑犹陆离。",
            "最珍肩脊不受箭，须爪皆具无缺亏。",
            "革工入手硝使熟，软可寝藉忘其威。",
            "想当枯草穷秋时，风皞谷震落日低。",
            "岂知与世玩文采，叹息摩挲为赋诗。"
        ],
        "notes": "",
        "id": "e51f8add3769ac89de6bc0e2e0b6bab5"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "屈原祠",
        "preface": "",
        "paragraphs": [
            "忠深独逢尤，怨极翻作歌。",
            "岂云嗜好异，奈此芳洁何。",
            "郢都值末造，听惑贤佞讹。",
            "令尹专国事，君王信秦和。",
            "内思谋谏尽，旁困谗嫉多。",
            "秉道身必斥，徇时则同波。",
            "我生帝降直，臣节安敢颇。",
            "痛心易激烈，危步难逶迤。",
            "忍观宗绪坠，去复念本柯。",
            "采藻或涧滨，茹芝亦岩阿。",
            "下将从彭咸，终已投汨罗。",
            "湘水碧湛湛，湘山鬰峩峩。",
            "昔存怀沙恨，今见垂纶过。",
            "仲夏草树蕃，初华粲莲荷。",
            "禅栖寄幽祀，羁思发长哦。",
            "风雅尚遗音，景宋寖殊科。",
            "远游一感叹，白首留江沱。"
        ],
        "notes": "",
        "id": "40d5242f0e36e4872d40c6c6da0c0aee"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "高文庙",
        "preface": "",
        "paragraphs": [
            "盛朝陵谷远，遗庙林麓长。",
            "美哉汉二君，百世常流光。",
            "功高拯涂炭，德盛敦农桑。",
            "兴礼表儒化，授经恢士方。",
            "尽令秦网坏，汔复周道康。",
            "下国崇明祀，令人荐嘉尝。",
            "豆笾列臣佐，冠佩参侯王。",
            "苍发商山中，素编谷城傍。",
            "曾云绛灌辈，敢厕萧曹行。",
            "奇才洛阳子，抱策意激扬。",
            "兰芷吊沉汨，风沙叹游湘。",
            "遇合从古难，赋骚空自伤。",
            "逮平袭衰绪，终献委绝纲。",
            "罔念开承初，巍巍炎祚昌。",
            "阶庭上藓迹，祝史陈椒浆。",
            "跪起敢不敬，咏歌独无忘。"
        ],
        "notes": "",
        "id": "2df2dd19dfe767d720569523823f658a"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "直州",
        "preface": "",
        "paragraphs": [
            "时潦汇众川，朝暾耀中洲。",
            "岸回挐音急，水抱禅宇幽。",
            "竹树相覆带，云沙更荡浮。",
            "估船乘波发，渔艇沿潭游。",
            "他屿亦可登，爱此所览周。",
            "东轩既延伫，西阁复夷犹。",
            "归求种嘉橘，老欲守故丘。",
            "贾谊何远去，屈原竟深投。",
            "俗卑忌才高，世浊憎多修。",
            "请将招隠作，往和沧浪讴。"
        ],
        "notes": "",
        "id": "e39ae705f36336d15dab8376923e424a"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "溪次",
        "preface": "",
        "paragraphs": [
            "雾开辨石色，日出还溪光。",
            "午炊苍林间，暮宿寒沙傍。",
            "山径叶自下，泠然若飘霜。",
            "鸟雀静四野，田家已冬藏。",
            "我车独未停，王命严所将。",
            "瞻云惧霰集，明复逾崇冈。"
        ],
        "notes": "",
        "id": "a01655f54692a23879253b5e2390a609"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "斋居即事",
        "preface": "",
        "paragraphs": [
            "累石欲拟山，附垠爱生竹。",
            "半寻裁方沼，筒水注兹足。",
            "㶉𫛶游其内，焉知海鸥浴。",
            "始收春葩丹，倏长夏条绿。",
            "观物各自遂，抚时一何速。",
            "深居有广思，纡履无远瞩。",
            "圣出营世宁，哲潜避身辱。",
            "高情或贻诮，散迹乃见局。",
            "逝将从负樵，归老寒涧曲。"
        ],
        "notes": "",
        "id": "56c36c35dcf148fe95a7b1e7920bb1ec"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "鬰孤台",
        "preface": "",
        "paragraphs": [
            "杖藜登高台，四远披天风。",
            "清川漾光远，碧嶂含姿浓。",
            "闾井满后前，雉谯夹西东。",
            "雄为一州表，阔会群境从。",
            "摧颓久笼鹤，迅逸遐征鸿。",
            "矫首望丹阙，烟氛多翳蒙。",
            "南方少佳月，竟岁四五逢。",
            "稍喜今夕霁，迥当凉秋中。",
            "衰影朗在照，空庭恣鸣蛩。",
            "石栏叶露下，吟思殊未终。"
        ],
        "notes": "",
        "id": "0651d7802b4f948f04fea0c772072234"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "南湖书院",
        "preface": "",
        "paragraphs": [
            "捍川始成邑，巡甸遂建都。",
            "千载倚修堤，三吴达高涂。",
            "卫军弛马牧，令尹司官湖。",
            "濬中深有蓄，丰外坚无虞。",
            "往者水冒没，伤哉人愁吁。",
            "雨常夏潦盈，旱必秋田枯。",
            "民功念久隳，邦患谂预图。",
            "忽惊华构敞，岂为纵览娱。",
            "溪落露鲂鲤，草长戏鸥凫。",
            "丹霞出云表，翠𪩘亘天隅。",
            "缅怀谢公言，希迹岩栖徒。",
            "且复与闾里，共守桑麻区。"
        ],
        "notes": "",
        "id": "ae2498dfbbee9c585027ea7dcd82f3d2"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "寄题王宗卿答春堂",
        "preface": "",
        "paragraphs": [
            "天德不可名，煦濡在三春。",
            "母恩不可报，爱慕极终身。",
            "粲粲白华士，筑堂奉其亲。",
            "堂前种丛兰，堂后植修筠。",
            "列卿禁武近，出牧藩条新。",
            "起居佩慈训，平谳宣皇仁。",
            "属怀音书遥，曷慰色笑频。",
            "驰神越海峤，竦睇彻昏晨。",
            "鼎钟曾足多，滫瀡良未珍。",
            "请将蓼莪义，一为君子陈。"
        ],
        "notes": "",
        "id": "ff9d07269c0c2c10cc20849598cb97d3"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "楼望",
        "preface": "",
        "paragraphs": [
            "倚墙茂树阴，交覆状垂盖。",
            "面岑可为楼，所惜著亭隘。",
            "试凭工师手，高取空阔界。",
            "材章来何山，得补榱栋坏。",
            "泮宫对突兀，雉堞隠萦带。",
            "老榕剪东枝，遂破群碧碍。",
            "闲云入秋眺，远霭增暮慨。",
            "心知飞鸟边，历历归路在。"
        ],
        "notes": "",
        "id": "ec7edcf4f28eb6486ca372541d39cd89"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "登定王台",
        "preface": "",
        "paragraphs": [
            "湘中十七门，层层居中央。",
            "经营自何代，传是汉定王。",
            "穷力致远士，侧身思咸阳。",
            "地褊乃后绝，炎灵久无光。",
            "今非昔所望，林麓深青苍。",
            "歌舞来其上，军营在其旁。",
            "国人记本始，祠典修烝尝。",
            "嘉节近楚俗，羁怀渺湖乡。",
            "野菊岂不采，含英待秋霜。",
            "风骚企高调，登览独成章。"
        ],
        "notes": "",
        "id": "e6181349a37a3150dac060f5a16ecf47"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "休日黄推官登台",
        "preface": "",
        "paragraphs": [
            "禅阁自何代，万缘委飞埃。",
            "碑图久亦灭，栋宗半欲摧。",
            "一水中贯野，练光远萦回。",
            "山容媚烟日，澹若今碧开。",
            "清言已忘暑，况复同此杯。",
            "攀登旷士情，感寓骚人才。",
            "停坡引归骑，表郭瞻高台。",
            "空夜两古柏，飒飒吹凉来。"
        ],
        "notes": "",
        "id": "0979aa74b2cef8a2cccd33c23e95b093"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "访张宣公书院",
        "preface": "",
        "paragraphs": [
            "神龙翔庆霄，威凤乘阳晖。",
            "德隆昌运合，教薄英才衰。",
            "圣武起王功，哲儒植邦基。",
            "温纯州殿讲，深切玉璪规。",
            "贤轨宁遽倾，休风倏潜移。",
            "巧缘一州将，辍此万乘师。",
            "退抱康世模，济川舍其维。",
            "收士云麓深，会友雪岳奇。",
            "闵曾行独显，吕葛策未施。",
            "绝响旷孰嗣，素编烟今垂。",
            "永眷游习地，载瞻燕居仪。",
            "驾言往城南，翻动湘中思。",
            "景迫昧见道，登堂惘如遗。",
            "方池秋泉清，修径晨露滋。",
            "荷老莫采折，草荒欲芟治。",
            "徘徊重抚事，咏叹空复辞。"
        ],
        "notes": "",
        "id": "320fa99bcb0f17b576e2bb11034cd352"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "夏日与客饮水云馆",
        "preface": "",
        "paragraphs": [
            "虚馆涵景阔，遐观展幽心。",
            "水云自闲澹，千载宁异今。",
            "潮生泛舟去，栏楯动黝深。",
            "野树开田庐，平绿日半阴。",
            "浙塘似髣髴，久客含沉吟。",
            "颇忻溪庖鲜，笋荔供斟酌。",
            "孤塔忽心晚，林飞羡归禽。",
            "丘樊会当返，即此思投簪。"
        ],
        "notes": "",
        "id": "7eba4872426678cd75b4f5a1962f0627"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "开福寺",
        "preface": "",
        "paragraphs": [
            "萧辰款招提，近郭野趣深。",
            "广池映茂树，秋水涵夕阴。",
            "及兹尘事暇，谁与同幽襟。",
            "竹密隠江艇，荷衰浄云岑。",
            "暑宫覆玉井，春囿开丹林。",
            "繁华荒王迹，寂寞英霸心。",
            "图剑归把玩，光棱就销沉。",
            "哀乐物所感，兴废理可寻。",
            "聊以舒永眺，庶将慰孤吟。"
        ],
        "notes": "",
        "id": "3397a5d02b796bd2c8e91907a01adca2"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "囊山寺",
        "preface": "",
        "paragraphs": [
            "松门包土囊，石径驻尘鞅。",
            "征途悄愁辛，意豁金利爽。",
            "鼓钟殷林际，堂殿攀磴上。",
            "有亭依后冈，极眺一何朗。",
            "海光混苍碧，云思浮渺漭。",
            "良久空雨霏，风泉谷交响。",
            "岩龛寄禅迹，古佛瞻刻像。",
            "更欲步层巅，荒烟晚迷罔。"
        ],
        "notes": "",
        "id": "adee7b8dc510dc84e53c20fd865aac21"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "道林寺",
        "preface": "",
        "paragraphs": [
            "伐鼓发东津，弭楫游西林。",
            "渺看汀渚隔，迥入烟云深。",
            "修庑涧风凉，古殿山气阴。",
            "晨彩发穉竹，夏音转幽禽。",
            "寥寥放逐迹，落落羁旅吟。",
            "奇翰动屋壁，高名照冈岑。",
            "文精公侯小，道胜天人钦。",
            "诚愿息世纷，傥期开士寻。",
            "从之未可得，年鬓上愁侵。"
        ],
        "notes": "",
        "id": "57ca41305ce505c465cd9725c9b98d45"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "岳麓寺",
        "preface": "",
        "paragraphs": [
            "霁景映苍麓，岚光泛层峦。",
            "清和惬幽步，窈缭穷遐观。",
            "偶与文会俱，未觉心赏阑。",
            "一窗奥明具，万象高下宽。",
            "城郭隠沙际，庙宫见林端。",
            "引涧日流厨，取泉时出山。",
            "摩挲云杉去，惆怅烟竹寒。",
            "嘤鸣感伐木，肥遯思考槃。",
            "邹公有荒台，百世名不刊。",
            "悠悠湘波去，使我空长叹。"
        ],
        "notes": "",
        "id": "ef1af7d14da5573df1ae4ca5678fc720"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "题浯溪中兴碑",
        "preface": "",
        "paragraphs": [
            "苍崖插浯溪，清涨湿元颂。",
            "费墨合屋高，千年此安用。",
            "鲸翻天宝末，云滃朔方众。",
            "还都迎上皇，呜咽抱余痛。",
            "两宫重宴乐，万国尽朝贡。",
            "当时纪成功，小雅见微讽。",
            "颜公发劲画，金玉相错综。",
            "我于碑刻间，众羽得孤凤。",
            "艰危人物难，忠烈鬼神重。",
            "摹取挂野堂，英风凛生栋。"
        ],
        "notes": "",
        "id": "9aa6ef27e0b19ee2b5b57a16ee75ddac"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "读昭君曲",
        "preface": "",
        "paragraphs": [
            "昭君死作千年土，曲在人间调不同。",
            "绝塞烟沙空玉质，深宫日月自春风。",
            "当时有恨传骚客，往事无心论画工。",
            "已分二坐终寂寞，雁飞曾过上林中。"
        ],
        "notes": "",
        "id": "2ed098fec3bc01349803a78cb005619c"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "人家插柳春将过，时节浇松老未归。"
        ],
        "notes": "",
        "id": "99ff5352f224bc91424ffc995f9bd00c"
    },
    {
        "author": "赵汝譡",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "先朝怀族远，平世责人深。"
        ],
        "notes": "",
        "id": "44268844b54161c1e590b34c18624537"
    }
]