[
    {
        "author": "王平子",
        "dynasty": "宋",
        "type": "诗",
        "rhythmic": "",
        "title": "题雪猎图",
        "preface": "",
        "paragraphs": [
            "烽火一息三千年，汉家将军画凌烟。",
            "胡儿不识征战事，龙沙万里今桑田。",
            "丽谯声里梅花角，云暗雪深风色恶。",
            "长嘶一骑骢蝉联，狼帽毡裘寒矍铄。",
            "鞲鹰走犬登平冈，狂狐剔眼魂飞扬。",
            "贯雕落雁真戏剧，高鸟略尽良弓藏。",
            "凤鸣居士双眼碧，少年读书勇无敌。",
            "但知横行翰墨场，岂料一禽终不获。",
            "向来百非今已无，笔端有口聊自娱。",
            "故将胸中磊落事，写作人间雪猎图。"
        ],
        "notes": "",
        "id": "90f60ecd5f1efbaaaa6c0bd9d00626f9"
    }
]