[
    {
        "author": "赵若槸",
        "dynasty": "宋",
        "type": "诗",
        "rhythmic": "",
        "title": "石鼓铺",
        "preface": "",
        "paragraphs": [
            "山前山后杜鹃花，庄上黄鹂识谢家。",
            "欲问青帘溪上酒，行逢白髪道边茶。"
        ],
        "notes": "",
        "id": "8901776ebb7c9708b442d7a995bbb6ab"
    },
    {
        "author": "赵若槸",
        "dynasty": "宋",
        "type": "诗",
        "rhythmic": "",
        "title": "即事  其一",
        "preface": "",
        "paragraphs": [
            "云散春山出，人闲白昼长。",
            "禽声答空谷，树影画斜阳。",
            "种果期秋实，浇花趁晚凉。",
            "行藏天已定，随分且徜徉。"
        ],
        "notes": "",
        "id": "e0a7b93cd3dd48e3470ac31772503c0b"
    },
    {
        "author": "赵若槸",
        "dynasty": "宋",
        "type": "诗",
        "rhythmic": "",
        "title": "即事  其二",
        "preface": "",
        "paragraphs": [
            "可意黄鹂唤得醒，日移山影正当庭。",
            "飞花忽趁春风过，点破苔痕一片青。"
        ],
        "notes": "",
        "id": "f8d0618ef328a17235770f1504653b2d"
    },
    {
        "author": "赵若槸",
        "dynasty": "宋",
        "type": "诗",
        "rhythmic": "",
        "title": "春词",
        "preface": "",
        "paragraphs": [
            "玉钗香梦水东流，帘怯春寒寄暮钩。",
            "燕子不来花满地，一痕新月又西楼。"
        ],
        "notes": "",
        "id": "786902a6afbd49aa9752b8e4559dd70b"
    },
    {
        "author": "赵若槸",
        "dynasty": "宋",
        "type": "诗",
        "rhythmic": "",
        "title": "暮春",
        "preface": "",
        "paragraphs": [
            "香透蜂房蝶梦残，一帘新雨又春阑。",
            "柳腰瘦得难禁舞，今夜春风莫更寒。"
        ],
        "notes": "",
        "id": "516a29f3ad938ea71f997668be848cfd"
    },
    {
        "author": "赵若槸",
        "dynasty": "宋",
        "type": "诗",
        "rhythmic": "",
        "title": "遇樵川林时中",
        "preface": "",
        "paragraphs": [
            "建水樵川隔几重，相逢孰意大江东。",
            "客行芳草垂杨外，春在柔桑小麦中。",
            "细雨疏田流水碧，残霞拥树远林红。",
            "浮生聚散浑无定，有酒何妨一笑同。"
        ],
        "notes": "",
        "id": "f25af852ff51a815bb357163f53d99bf"
    },
    {
        "author": "赵若槸",
        "dynasty": "宋",
        "type": "诗",
        "rhythmic": "",
        "title": "武夷茶",
        "preface": "",
        "paragraphs": [
            "石乳沾余润，云根石髓流。",
            "玉瓯浮动处，神入洞天游。"
        ],
        "notes": "",
        "id": "08741eb837ea802f4ec080932e613246"
    }
]