[
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "赞崇禧丈室二仙图",
        "preface": "",
        "paragraphs": [
            "鹿皮槲叶，容颜枯槁。",
            "青巾白袍，飘然气貌。",
            "不同者形，所同者道。",
            "金丹一丸，天地同老。"
        ],
        "notes": "",
        "id": "66e50d355464ec2f34fb2e32a25dfc36"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "敬饯刘兴伯提干之官",
        "preface": "",
        "paragraphs": [
            "平生子刘子，劲气横秋霜。",
            "不肯作短簿，海漘驾飞航。",
            "棱嶒高颊颧，碧眼须眉苍。",
            "鶑花风月夜，锦绣倾肝肠。",
            "诸公盍推毂，置之白玉堂。",
            "筦库着此士，四海空茫茫。",
            "仆也客于浙，云阡凄故乡。",
            "退鹢岂坦率，瞽无预文章。",
            "乘除君晚泰，尚欲思激昂。",
            "年饥仅半菽，羞涩无酒浆。",
            "赆别祗此诗，君无诮凄凉。"
        ],
        "notes": "",
        "id": "bc40941382dd3031245367ae378e47c0"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "登钟山",
        "preface": "",
        "paragraphs": [
            "登高得胜游，暂喜尘鞅脱。",
            "林深鸟声微，石兀马足滑。",
            "一笑立高寒，双明渺遐阔。",
            "酒酣百虑消，世事等毫末。"
        ],
        "notes": "",
        "id": "d00a800d6ed3ae34c56363ae00538aa7"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "送姚提干行",
        "preface": "",
        "paragraphs": [
            "虚斋镇东鄞，从之南容君。",
            "我初未之识，邕翰倾殷勤。",
            "修洁以博习，秀美而有文。",
            "玉犀映秋水，英辞涌春云。",
            "鸡距角鲁蜀，昂然鹤非群。",
            "晤言到圣处，商也乐所闻。",
            "最喜直而义，壮音駴鼓鼖。",
            "告子少于孟，先策养气勋。",
            "牛山木信美，谨勿容斧斤。",
            "助苗固得槁，可使稗不耘。",
            "观于所植立，真能张吾军。",
            "仁义可效治，渊源在河汾。",
            "诗书自师友，芝兰足膏薰。",
            "刚风接劲翮，去去翔霄旻。",
            "清时有闻者，必也吾子云。"
        ],
        "notes": "",
        "id": "6f64f1e316204fc97c91d38b601ab0e0"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "赋山水雪景",
        "preface": "",
        "paragraphs": [
            "寒云凝不飞，回风舞霏雪。",
            "移多山凹平，渐释涧声咽。",
            "饥乌噤无语，老树僵欲折。",
            "薄暮渔舟归，行人稍稀绝。",
            "诗翁酒力微，清兴渺天末。",
            "夜深有奇事，玉楼耿寒月。"
        ],
        "notes": "",
        "id": "8cc4736b5b57281b09e52ab95462fd7e"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "约台府同官王元敬以次七人登巾山以前峰月照半江水分韵得半字",
        "preface": "",
        "paragraphs": [
            "一江贯万山，双塔抵层汉。",
            "我来蹑胜游，寒日已过半。",
            "夕阳满孤村，潮势吞两岸。",
            "俯视尘世微，云边数声雁。"
        ],
        "notes": "",
        "id": "354fc49ad8827322936071d319ac3fc0"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "题三茅峰",
        "preface": "",
        "paragraphs": [
            "巨灵握奇石，飞落人间世。",
            "怒拳一击破，高下成鼎峙。",
            "三光发其精，吾岳借之气。",
            "精气久以灵，稍稍见奇异。",
            "香之为草木，清之为泉水。",
            "天则为洞天，地则为福地。",
            "㠌嵚白云根，怪巧分琐细。",
            "龙潜而虎藏，猿啼而鹤唳。",
            "始焉三仙居，终也众真萃。",
            "至今丹砂光，上下数万里。",
            "清游动高吟，今古几骚士。",
            "搜奇探幽深，或仅见一二。",
            "输君呼笔神，尽发万古秘。",
            "我于尘埃中，读之如亲履。",
            "呼儿谨縢藏，再拜归棐几。"
        ],
        "notes": "",
        "id": "51a9f14fc582b05c34ea43bcbb93accb"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "次韵孟师翰凤儿花滴滴金  其一",
        "preface": "",
        "paragraphs": [
            "彩凤与幽花，动植自形色。",
            "命名取肖似，造化何容力。",
            "丹穴呈九苞，夜梦或吐白。",
            "未若秋中芳，荣悴了无迹。"
        ],
        "notes": "",
        "id": "2fa0e6cab1c941d9ea8df41301ead89f"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "次韵孟师翰凤儿花滴滴金  其二",
        "preface": "",
        "paragraphs": [
            "物理纷以移，血或化为碧。",
            "安知秋草英，不作金点滴。",
            "非由冶者铸，芳葩自光泽。",
            "误彼市中攫，一过一目逆。"
        ],
        "notes": "",
        "id": "a0225f50de960ca22b1660f131f569c4"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "有怀尤赞府季耑",
        "preface": "",
        "paragraphs": [
            "西风约暮雨，虚亭得新爽。",
            "忽焉见崚嶒，彷佛呈万象。",
            "谁其伴孤吟，寒蛩轧幽响。",
            "碧云渺佳人，抱膝注遐想。"
        ],
        "notes": "",
        "id": "c63fb554c4364b2a7192be25470c7d05"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "题刘直孺拙逸轩",
        "preface": "",
        "paragraphs": [
            "营营天壤间，孰不为智使。",
            "有美山中君，独与世俗异。",
            "一真不凿若大愚，四体安然如止水。",
            "人皆喜君得佳扁，我于其间有余议。",
            "一阴一阳分动静，江河山岳判流峙。",
            "造化而欲辞其劳，造化之功亦息矣。",
            "伊周孔孟心乎民，老氏庄蒙忘此世。",
            "使四君子俱恝然，万古滔滔孰经济。",
            "以拙而望巧，巧未及成拙。",
            "先至晦巧而为拙，终焉多与巧相值。",
            "逸者自逸劳者劳，天之降材尔殊尔。",
            "君才足以应万殊，袖手山林恐非计。",
            "愿君毕力运天巧，却换轩名与张子。"
        ],
        "notes": "",
        "id": "16f5ecd3669914bca3c7474b1381939a"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "为茅峰崇禧主人景架岩赞王肖岩所写喜容",
        "preface": "",
        "paragraphs": [
            "虬髯如云眼如月，胸次毫端一泓雪。",
            "政恐儒冠或误身，尚友虚无老庄列。",
            "松阴泉影绿悠悠，此时此意如何说。",
            "三真跨鹤夜相从，长啸一声山谷裂。"
        ],
        "notes": "",
        "id": "b65c6d502b6ee3285c7d8f51ad82adc5"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "赠云竹一老琴师歌",
        "preface": "",
        "paragraphs": [
            "昌黎不作颖师已，千古风流随逝水。",
            "大音祗在天壤间，云竹翁能发其秘。",
            "明之为侯王，幽之为神鬼。",
            "悟翁一转指头禅，万事泯然心耳废。",
            "涧泉淅沥走宫商，仙佩丁当分角徵。",
            "数声急羽来秋空，夜半西风掠蛩砌。",
            "诸公不但知此音，真欲钩深得其艺。",
            "大篇小什分珠玑，往往不惜兼金餽。",
            "吾闻南风之歌下舜廊，四海熙熙乐平治。",
            "愿翁持此天上头，一鼓解民愠，再鼓阜民财，勿作区区自丰计。"
        ],
        "notes": "",
        "id": "3006bdb9fdf17e52c46f76e52740c7ff"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "题钱则父凛对轩轩有老桧奇甚",
        "preface": "",
        "paragraphs": [
            "老红落尽苍苔院，万物随时自流转。",
            "苍然古桧夜窗前，独抱寒姿耸孤干。",
            "幽人丈室空无埃，风声月影共徘徊。",
            "树兮人兮两清绝，不然君肯居此哉。"
        ],
        "notes": "",
        "id": "1bb258bfc91b2f1b33b73e93c523e1c5"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "题金渊绿净亭",
        "preface": "",
        "paragraphs": [
            "凭高四望天沉沉，平芜远树横夕阴。",
            "碧云吐吞献奇象，迺知造物得我心。",
            "渔舟两两叠烟棹，白鸟出没沧波深。",
            "悠然呼酒纳幽致，须臾寒月照古琴。"
        ],
        "notes": "",
        "id": "e1dcd2991d2b3ef9567f281992b4ffe3"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "第一峰诗  其一",
        "preface": "",
        "paragraphs": [
            "穿云踏月登茅岭，一阵西风吹客衣。",
            "松俨立兮如伏，山周回兮若帏。",
            "竹泉清可鉴，苔石坐忘归。",
            "鹤唳空霭，猿啼翠微。",
            "白露下，碧烟飞。",
            "适意，忘机。",
            "歔，欷。"
        ],
        "notes": "",
        "id": "35fefebdf51d1b96580dae83ac924324"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "第一峰诗  其二",
        "preface": "",
        "paragraphs": [
            "凄，清。",
            "露重，月明。",
            "纱帽湿，裌衣轻。",
            "路险仆倦，石危马惊。",
            "近市火数点，出林钟一声。",
            "客子征鞍暂解，仙家云关未扃。",
            "浊酒三杯投倦榻，梦回画被写吟情。"
        ],
        "notes": "",
        "id": "c75d802fc92e9c37908e57cdcdeef7a1"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "雪后呈邵尧章权尉",
        "preface": "",
        "paragraphs": [
            "刮地风成阵，漫空雪作团。",
            "侵陵诗骨瘦，开拓酒肠宽。",
            "入竹寒声细，缄梅冷艳干。",
            "长官何太喜，农事正相干。"
        ],
        "notes": "",
        "id": "ef9c5be965d37e1c3e997a04cb8a6f35"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "半年",
        "preface": "",
        "paragraphs": [
            "半年留鹤邑，岁晚倦重游。",
            "雪柳带春意，烟芜生暮愁。",
            "怕看新凤历，忍拂旧貂裘。",
            "莫道知心少，相亲有白鸥。"
        ],
        "notes": "",
        "id": "287c86702c2b9848d409be867cb9894e"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "华亭道间",
        "preface": "",
        "paragraphs": [
            "移船过九曲，满袖贮西风。",
            "木落山容老，荷枯水面空。",
            "客怀诗句里，时事酒杯中。",
            "莫听云间鹤，宁呼天外鸿。"
        ],
        "notes": "",
        "id": "48193efc80d8cdbc182bddcaec465617"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "题云间皎上人扃绿轩",
        "preface": "",
        "paragraphs": [
            "丛竹傍幽亭，萧然一画屏。",
            "色欺春酒碧，光映夜灯青。",
            "雨叶供香润，风枝摇梦醒。",
            "却嫌千亩阔，浩渺绿难扃。"
        ],
        "notes": "",
        "id": "6f0e99dc6c7e4c89df4ecb2f8ee9534c"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "题黄岩黄山楼",
        "preface": "",
        "paragraphs": [
            "楼俯澄江碧，山宜四面观。",
            "压波桥影阔，带雨橹声寒。",
            "客梦因诗醒，归心得酒宽。",
            "虚怀纳幽致，湿翠扑栏干。"
        ],
        "notes": "",
        "id": "43c439a004c4fdafebe9bc32ca9798a7"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "相公新创云山观于州治之东诗以颂之",
        "preface": "",
        "paragraphs": [
            "华榱胜概实相兼，却笑滕王诧栋帘。",
            "海内一云高出岫，江南列嶂杳平簷。",
            "作霖锡命宜爰立，维石兴歌正具瞻。",
            "寰宇固应同德宇，共期羹鼎试梅盐。"
        ],
        "notes": "",
        "id": "428913310faac2f15b859b37aa8b9763"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "帝城  其一",
        "preface": "",
        "paragraphs": [
            "帝城那得见秋容，秋在三吴泽国中。",
            "芦未著霜花已白，蓼宜近水影偏红。",
            "一行落雁低南浦，万点栖鸦起北风。",
            "安得画师模此景，钓鱼矶上著诗翁。"
        ],
        "notes": "",
        "id": "b7a021a8c1fbeec3b24b13cd60279b19"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "帝城  其二",
        "preface": "",
        "paragraphs": [
            "半年再作华亭客，每喜轻帆得顺风。",
            "白水涵秋千顷浄，清霜粲晓万山空。",
            "𫏐时放浪如尘外，忆昨经过似梦中。",
            "浊酒三杯眠未熟，不能平处枕边鸿。"
        ],
        "notes": "",
        "id": "054f1df9dfb959cfc39853ff0831a1b3"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "次韵金陵赵民曹水阁即事",
        "preface": "",
        "paragraphs": [
            "尚想溪亭跨鸭头，市嚣到晓不曾休。",
            "角声吹断老梅月，桥影压翻寒苇秋。",
            "三语固知非昔比，十年不到使人愁。",
            "老来著脚茆峰下，相望何殊风马牛。"
        ],
        "notes": "",
        "id": "b22317ebd2397224295feb64d99d2ded"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "再用韵呈相公",
        "preface": "",
        "paragraphs": [
            "等囿乾坤造化中，此花珍重殿春红。",
            "矜持不受荼䕷月，披拂正须杨柳风。",
            "三咏品题真入妙，独惭属和未能工。",
            "厅前旧本今应在，何必移根江以东。"
        ],
        "notes": "",
        "id": "301d04bcd93742553b7ee6f66ab6e50e"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "和澄斋刘制干过芜湖渭阳宅有感韵",
        "preface": "",
        "paragraphs": [
            "兴言陟屺驻征艎，丘水依然亦故乡。",
            "萱草梦寒诗思远，梅花月冷角声长。",
            "暂辞小隠从三聘，况值清时已一阳。",
            "朝籍渐通恩数洽，会看梧槚发幽光。"
        ],
        "notes": "",
        "id": "31f3b92b34fc62efe50bc6642e25938e"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "留别耘业林逢吉饭牛翁郑简子",
        "preface": "",
        "paragraphs": [
            "天台山下两诗仙，剪雾裁冰五十年。",
            "耘业三间千古意，饭牛数集几人传。",
            "半江明月曾同赋，一段清风岂偶然。",
            "匹马冲寒西驿路，碧云苒苒思绵绵。"
        ],
        "notes": "",
        "id": "4f6e95b7f4e584673a2dbf4b63e2420f"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "奉和魏提干",
        "preface": "",
        "paragraphs": [
            "骑鹤楼前奏宓琴，朅来又作海山吟。",
            "碧云不隔乡关梦，白发能灰客子心。",
            "愧我抗尘徒走俗，羡君博古更通今。",
            "新诗清响传空谷，击节长歌到夜深。"
        ],
        "notes": "",
        "id": "4848d54e06890a45eef2c142ecaaf85d"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "登苏台用袁宪韵赠两赵提干",
        "preface": "",
        "paragraphs": [
            "胜赏多从暇日违，眼中朋友欲星稀。",
            "退休不复思三顾，能赋犹堪广七依。",
            "游鹿台前空逝水，栖乌曲里只斜晖。",
            "书生怀古真痴绝，看尽闲云入栋飞。"
        ],
        "notes": "",
        "id": "42f26260e2c358b558559259445a68da"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "窗上",
        "preface": "",
        "paragraphs": [
            "窗上月朦胧，香芸鼻观通。",
            "了无梅竹影，猛省在舟中。"
        ],
        "notes": "",
        "id": "9d996f529911826e8410a427737019ee"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "题啄蜂雀井团雀二图  其一",
        "preface": "",
        "paragraphs": [
            "游蜂从何来，饥雀巧相遇。",
            "谁其释纷拏，放汝采花去。"
        ],
        "notes": "",
        "id": "c395cbeb1d4d72ba25a633f113a97852"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "题啄蜂雀井团雀二图  其二",
        "preface": "",
        "paragraphs": [
            "日暮投荒榛，吻利腹良馁。",
            "尔竟何所争，固结不可解。"
        ],
        "notes": "",
        "id": "9f1951aeb393987892aa8a897531ecce"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "雁声",
        "preface": "",
        "paragraphs": [
            "雁声恰值到江东，霜影空蒙落晚篷。",
            "寒著芦花禁不得，一层晴雪乱西风。"
        ],
        "notes": "",
        "id": "d63a8536d1afaeff75901aa0d7f37550"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "春吟四绝  其一",
        "preface": "",
        "paragraphs": [
            "岸草不知缘底绿，山花试问为谁红。",
            "元造本来惟寂寞，年年多事是春风。"
        ],
        "notes": "",
        "id": "0af5d5165d751a75c401812f0500754a"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "春吟四绝  其二",
        "preface": "",
        "paragraphs": [
            "沙渚清泠蒲叶水，野亭和暖杏花风。",
            "此中佳趣无人会，牛背斜阳卧牧童。"
        ],
        "notes": "",
        "id": "9e2894ec15319f88f343c5a3747e6b9e"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "春吟四绝  其三",
        "preface": "",
        "paragraphs": [
            "花露半乾红入户，竹风微动绿侵床。",
            "翠屏残梦不知处，幽鸟数声春日长。"
        ],
        "notes": "",
        "id": "422588ad365a0c07bbfecf552e8c876b"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "春吟四绝  其四",
        "preface": "",
        "paragraphs": [
            "香鼎灰寒午梦回，闲情谁与梦徘徊。",
            "杖藜信步穿幽径，一阵野芳何处来。"
        ],
        "notes": "",
        "id": "ea3dca39799e82b7900156c78c5465a5"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "送宾书记自扬归吴门",
        "preface": "",
        "paragraphs": [
            "一叶黄芦渡渺茫，误随野鹤上维扬。",
            "角声吹断梅花梦，依旧枫湾半叶霜。"
        ],
        "notes": "",
        "id": "86b5702bcad079db58027a9b9b5a138b"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "闻杜鹃",
        "preface": "",
        "paragraphs": [
            "流落江南帝魄痴，年年啼到绿阴肥。",
            "蜀山邈在青天外，只劝人归不自归。"
        ],
        "notes": "",
        "id": "435d037f3f453926891cf4829485397f"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "劝农二绝  其一",
        "preface": "",
        "paragraphs": [
            "善端天赋本无殊，力穑之余好读书。",
            "莫讶劝农因劝学，须知公相起犂锄。"
        ],
        "notes": "",
        "id": "22b9f71c6405741f5107c6cecc838539"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "劝农二绝  其二",
        "preface": "",
        "paragraphs": [
            "长官诲汝亦谆谆，须信民生总在勤。",
            "试诵殷盘豳七月，诗书即是劝农文。"
        ],
        "notes": "",
        "id": "2bd89ce4ad7cd646fd3f26cb8ea33583"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "题包虎  其一",
        "preface": "",
        "paragraphs": [
            "正眎眈眈怒作威，西风摇毒上牙须。",
            "山翁祗作丹青看，冯妇从教自下车。"
        ],
        "notes": "",
        "id": "86ef887289b48eb416836420d33721ad"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "题包虎  其二",
        "preface": "",
        "paragraphs": [
            "日日红林饱血腴，尚将余力咬枯株。",
            "高亭素壁黄昏后，疑有悲风落坐隅。"
        ],
        "notes": "",
        "id": "ff5c05d509fe47e178b76527d919d96f"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "咏十月桃",
        "preface": "",
        "paragraphs": [
            "十月桃开三四枝，凄凉时候见芳菲。",
            "小红不著黄花蝶，一树春风怨落晖。"
        ],
        "notes": "",
        "id": "356aec879e36d490569df12d5fb6eda8"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "骑鹤仙",
        "preface": "",
        "paragraphs": [
            "拥麾犹愿富腰钱，千古相传跨鹤仙。",
            "莫笑昔人空觊望，后来人欲更熏天。"
        ],
        "notes": "",
        "id": "6af3ffbae00361426006b338a43ea7cb"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "题税轩新筑送青亭四首  其一",
        "preface": "",
        "paragraphs": [
            "花木中间著小亭，簷虚不碍两峰青。",
            "数声啼鸟閙中过，不似家山子细听。"
        ],
        "notes": "",
        "id": "e2715c279106958588df52c61469bebe"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "题税轩新筑送青亭四首  其二",
        "preface": "",
        "paragraphs": [
            "日抱吟情到此亭，卷帘孤坐看云生。",
            "诗怀恰与云相似，一点悠然度太清。"
        ],
        "notes": "",
        "id": "0b9c4bd4b7885be93a3f48be78425fa9"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "题税轩新筑送青亭四首  其三",
        "preface": "",
        "paragraphs": [
            "白云尽处青山小，红雨飞时绿树新。",
            "佳致仗谁同管领，野禽啁哳话深春。"
        ],
        "notes": "",
        "id": "b069ec9123d48b2144090b8d45699266"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "题税轩新筑送青亭四首  其四",
        "preface": "",
        "paragraphs": [
            "日移花影上疎帘，香鼎烧残逐旋添。",
            "春事已随诗入梦，一庭芳草绿纤纤。"
        ],
        "notes": "",
        "id": "38dda920ff76a672727fe348735133c0"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "题赵子固水仙图",
        "preface": "",
        "paragraphs": [
            "紫府川妃夜宴还，玉盘金椀落人间。",
            "香肌不受缁尘污，依约风前响珮环。"
        ],
        "notes": "",
        "id": "143e698a1c5f98071f12bf986163f21a"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "秦淮",
        "preface": "",
        "paragraphs": [
            "往在秦淮问六朝，江楼只有女吹箫。",
            "昭阳太极无行路，岁岁鹅黄上柳条。"
        ],
        "notes": "",
        "id": "b51c01c01caf75594740fbc760a7d3a8"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "至后二日登狼峰",
        "preface": "",
        "paragraphs": [
            "江流不尽天连地，山意无穷春复秋。",
            "多少诗人无分到，我来三月得重游。"
        ],
        "notes": "",
        "id": "55fd9ca6133700eadf9c1329ac0f98ab"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "闻春禽",
        "preface": "",
        "paragraphs": [
            "万叠云山拥翠屏，笋舆终日面山行。",
            "幽禽上下好音语，到底不知谁命名。"
        ],
        "notes": "",
        "id": "3098386338dda7230fead70ddc78679a"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "雨花台",
        "preface": "",
        "paragraphs": [
            "莫说南朝胜概繁，祗今近郭已江村。",
            "台荒浪纪曼花坠，事往空余古意存。",
            "瓯缺正缘轻纳景，鼎分谁谓不如孙。",
            "滔滔千载兴亡恨，尽付凭栏对月樽。"
        ],
        "notes": "",
        "id": "806bbab6f10f5bf02a652404a9642211"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "送戴式之自越游江西",
        "preface": "",
        "paragraphs": [
            "石屏峰下孤吟客，吟到头童更苦吟。",
            "四海江山多识面，百年人物半知心。",
            "诗于唐米偶先后，较以杜韦无古今。",
            "容易相逢容易别，不堪回首白云深。"
        ],
        "notes": "",
        "id": "c1a3f5c795c668758354d58c0680a1c8"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "楼中即事",
        "preface": "",
        "paragraphs": [
            "园亭已觉晴簷暖，楼上东风尚峭寒。",
            "燕垒泥干芹菜老，蜜房香满杏花残。",
            "诗怀正似晓山好，酒量不如春水宽。",
            "陌上儿童应笑我，黄昏犹自倚兰干。"
        ],
        "notes": "",
        "id": "e0acafcbbb73becbe59c7573ec441794"
    },
    {
        "author": "张矩",
        "dynasty": "宋",
        "type": "诗",
        "rhythmic": "",
        "title": "春尽出郊",
        "preface": "",
        "paragraphs": [
            "蔷薇花落笋斑斑，酝酿清和数日间。",
            "杜宇不知春去了，又啼斜日过前山。"
        ],
        "notes": "",
        "id": "0f37db6c110c40aedcdad2a5d9970f12"
    }
]