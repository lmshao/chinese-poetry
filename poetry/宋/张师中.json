[
    {
        "author": "张师中",
        "dynasty": "宋",
        "type": "诗",
        "rhythmic": "",
        "title": "枫桥寺",
        "preface": "",
        "paragraphs": [
            "吴门多精蓝，此寺名尤古。",
            "距城七里余，冠盖日亭午。",
            "斜迳通采香，远岫对栖虎。",
            "岩扉横野桥，塔影落前浦。",
            "霜楼鸣晓钟，夕舸轧双橹。",
            "方丈中有人，学佛洞禅语。",
            "迹忙心已闲，道乐行弥苦。",
            "不为喧所迁，意以静为主。",
            "何必深山林，峰峦绕轩户。"
        ],
        "notes": "",
        "id": "c84963a6361db2aa0260ef3e56078464"
    }
]