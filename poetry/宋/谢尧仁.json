[
    {
        "author": "谢尧仁",
        "dynasty": "宋",
        "type": "诗",
        "rhythmic": "",
        "title": "咏芍药",
        "preface": "",
        "paragraphs": [
            "花蓓大如拳，花面或径尺。",
            "紫者栖紫鸾，黄者浴黄鹄。",
            "或似扶桑枝，推上一轮赤。",
            "或似玻璃盆，稍久擎无力。",
            "又有似平叔，爱矜素粉白。",
            "又有似蜀人，喜染天水碧。",
            "或似包绿锦，未放丹砂折。",
            "或似浴青囊，未放沉麝发。",
            "应须和露剪，莫使见日色。",
            "广陵精神全，免笑花无骨。"
        ],
        "notes": "",
        "id": "b3cc8981aa3d6d0251bfee96c4654388"
    },
    {
        "author": "谢尧仁",
        "dynasty": "宋",
        "type": "诗",
        "rhythmic": "",
        "title": "荷花",
        "preface": "",
        "paragraphs": [
            "奇奇水上花，湛湛花下水。",
            "花得水扶持，水因花富贵。",
            "当中既植藕，四畔还种苇。",
            "自然秋风生，便有江湖意。"
        ],
        "notes": "",
        "id": "262f5f5292dbb976ca9ff61dfaaeb728"
    },
    {
        "author": "谢尧仁",
        "dynasty": "宋",
        "type": "诗",
        "rhythmic": "",
        "title": "酴醿",
        "preface": "",
        "paragraphs": [
            "下腾赤蛟身，上抽碧龙头。",
            "千枝蟠一盖，一盖簪万毬。",
            "花要带月看，香要和露收。",
            "一点落衣袂，经月气未休。",
            "一点入酿瓮，经岁味尚留。"
        ],
        "notes": "",
        "id": "ddbb4869d7e82c0530cbc6ae10b99b79"
    },
    {
        "author": "谢尧仁",
        "dynasty": "宋",
        "type": "诗",
        "rhythmic": "",
        "title": "九日登屏山",
        "preface": "",
        "paragraphs": [
            "有约携壶九日游，扶筇选胜豁双眸。",
            "天空晴送群峰翠，野旷寒生落木愁。",
            "浊酒故饶狂士态，黄花羞插老人头。",
            "凭高不管风吹帽，坐破屏山一色秋。"
        ],
        "notes": "",
        "id": "d0819aa469e36aa9ac8dd189492d2305"
    },
    {
        "author": "谢尧仁",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "半夜鬼神朝水府，五更鼓角动扬州。"
        ],
        "notes": "",
        "id": "5595283914f73f31a7ca2af81de2b01c"
    }
]