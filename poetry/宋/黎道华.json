[
    {
        "author": "黎道华",
        "dynasty": "宋",
        "type": "诗",
        "rhythmic": "",
        "title": "门外",
        "preface": "",
        "paragraphs": [
            "门外黄尘尺许深，痴儿抵死竞浮沈。",
            "谁知一寸茅簷日，天付闲人值万金。"
        ],
        "notes": "",
        "id": "894e36f8a31803997d9c84325647586f"
    },
    {
        "author": "黎道华",
        "dynasty": "宋",
        "type": "诗",
        "rhythmic": "",
        "title": "拟岘台",
        "preface": "",
        "paragraphs": [
            "我因访古独来游，万顷风烟一目收。",
            "灵谷诸峰排槛出，巽溪几曲抱城流。",
            "帆樯影乱汀洲晚，芦苇声寒雁鹜秋。",
            "堕泪丰碑那得见，片云落日是襄州。"
        ],
        "notes": "",
        "id": "63c07c41f732c7ddd5709ca905257522"
    },
    {
        "author": "黎道华",
        "dynasty": "宋",
        "type": "诗",
        "rhythmic": "",
        "title": "明水寺",
        "preface": "",
        "paragraphs": [
            "寒日荒荒野外昏，乱山深处访祇园。",
            "一条涧水穿龙洞，十里松阴蔽寺门。",
            "衲子茹蔬惟鹤瘦，吾侪饮酒作鲸吞。",
            "夜阑笑语喧空阔，惊起栖鸦过别村。"
        ],
        "notes": "",
        "id": "da227931f467e39145ee14fc7d964017"
    },
    {
        "author": "黎道华",
        "dynasty": "宋",
        "type": "诗",
        "rhythmic": "",
        "title": "谢惠兰花",
        "preface": "",
        "paragraphs": [
            "晓起微凉病骨苏，国香和露到贫居。",
            "我今不向当门种，免被时人取次锄。"
        ],
        "notes": "",
        "id": "c47ebd544d229293605412a58ba7b5e0"
    },
    {
        "author": "黎道华",
        "dynasty": "宋",
        "type": "诗",
        "rhythmic": "",
        "title": "谢惠五月菊",
        "preface": "",
        "paragraphs": [
            "道人移菊到山家，细袅薰风带露华。",
            "便有渊明篱下趣，谁人着眼看荷花。"
        ],
        "notes": "",
        "id": "3fc708cb2ea86685102879cc2a140dc7"
    },
    {
        "author": "黎道华",
        "dynasty": "宋",
        "type": "诗",
        "rhythmic": "",
        "title": "金石台遥碧堂",
        "preface": "",
        "paragraphs": [
            "三真驾鹤朝上清，金童前导双霓旌。",
            "去如抟风不复返，至今雾雨愁青冥。",
            "空山楼观才烟霭，山根水作青罗带。",
            "道人绿髪映方瞳，呼吸岚光餐沆瀣。",
            "瀛洲有路接蓬壶，欲往从之无飞车。",
            "白浪如山海风恶，此时目断空愁予。",
            "何如散髪一堂上，水色山容相荡漾。",
            "赋诗把酒弄清晖，酒人奇胸诗益壮。",
            "三真在天今几秋，瑶林琪树连琼楼。",
            "会看云鹤下尘世，金石岩前寻旧游。"
        ],
        "notes": "",
        "id": "19118bf48568eef058c769dd0511f410"
    },
    {
        "author": "黎道华",
        "dynasty": "宋",
        "type": "诗",
        "rhythmic": "",
        "title": "疏山",
        "preface": "",
        "paragraphs": [
            "杖藜徐步兴何长，宛宛岚光接水光。",
            "蝉噪荒林桐叶老，风回半野稻花香。",
            "却过萧寺寻僧话，又入松轩卧晚凉。",
            "雨后微云山更好，与君行李未须忙。"
        ],
        "notes": "",
        "id": "a896c8fd0b07f9b0f3d9cab0a5bc2fe2"
    }
]