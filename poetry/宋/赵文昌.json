[
    {
        "author": "赵文昌",
        "dynasty": "宋",
        "type": "诗",
        "rhythmic": "",
        "title": "登金山观潮",
        "preface": "",
        "paragraphs": [
            "浮沈日月走雷霆，偃蹇西来气未平。",
            "奔突楚山愁破碎，荡摇坤辅厌搘撑。",
            "昔年此地分南北，今日中天洗甲兵。",
            "万里雄风双秃鬓，妙高台上看潮生。"
        ],
        "notes": "",
        "id": "7a4e64a37efcf599edb36e1a84560865"
    },
    {
        "author": "赵文昌",
        "dynasty": "宋",
        "type": "诗",
        "rhythmic": "",
        "title": "鹤林",
        "preface": "",
        "paragraphs": [
            "江声撼群山，万马东南驰。",
            "盘盘铁瓮城，鼓角缠秋悲。",
            "维天有设险，实为奸雄资。",
            "阿奴何许来，王业自此基。",
            "金陵气已基，虎口余义熙。",
            "潜机寿阳发，凛凛天象垂。",
            "划然九州鼎，竟属卖履儿。",
            "中原自汉蹶，神器良屡移。",
            "黄屋如传舍，与夺谁汝疵。",
            "顺守尚有策，嗜杀徒自隳。",
            "山阳作虞宾，豚犬犹能知。",
            "零陵一累囚，互亡何足疑。",
            "凶德一至再，鬼责其何辞。",
            "殄歼肘腋来，泉壤悔莫追。",
            "惜哉勤王功，一臭万古遗。",
            "我登黄鹤山，指顾生嗟咨。",
            "茫茫六合内，俯仰几盛衰。",
            "尧年与桀日，究竟孰纲维。",
            "东去云悠悠，西来风飔飔。",
            "把酒呼山灵，听我鹤林诗。"
        ],
        "notes": "",
        "id": "f6b20bec265511b16f92974ef82e85ce"
    },
    {
        "author": "赵文昌",
        "dynasty": "宋",
        "type": "诗",
        "rhythmic": "",
        "title": "自金山泛舟至焦山饮吸江亭",
        "preface": "",
        "paragraphs": [
            "金山据上流，怒挟汀声东。",
            "焦山护海门，坐折千里冲。",
            "两山势欲合，盛气薄苍窍。",
            "解纷谁巨擘，赖有疏凿功。",
            "至今买余勇，角立相长雄。",
            "两皋汗漫游，目击大块中。",
            "手持一杯酒，浇尔磊块胸。",
            "鱼龙出鼓舞，摩荡青莲宫。",
            "山灵自不凡，感激欣相从。",
            "因笑魏与吴，乾坤两鸡虫。",
            "悠然一带水，往事寻无踪。",
            "夜深何处笛，呜呜起西风。"
        ],
        "notes": "",
        "id": "a632a02eecea160dee6b3bb6c3b2346d"
    },
    {
        "author": "赵文昌",
        "dynasty": "宋",
        "type": "诗",
        "rhythmic": "",
        "title": "天目山",
        "preface": "",
        "paragraphs": [
            "天目山前分两乳，一脉西来缠右股。",
            "溯流疑是武陵源，入山绝似盘之阻。",
            "椒峦隐隐入霄汉，从此去天才尺五。",
            "飞泉汇作千丈潭，下有蛟龙潜水府。",
            "玉芝瑶草净如拭，不见尘寰一抔土。",
            "三神山远未易到，洞天只在溪之浒。",
            "道人宴作疑不动，一榻云烟几寒暑。",
            "乍逢佳客喜盈颊，上山下山若飞虎。",
            "龟腹燕颔好颜色，凫舄御风轻步武。",
            "苹蘩蕴藻盈倾筐，砧几腥膻不登俎。",
            "赢刘颠蹶问不知，那识人间有簪组。",
            "嗟予碌碌退不勇，窃食大官无寸补。",
            "回头四十九年非，白发手搔不可数。",
            "山禽唤我归去来，口未及言心已许。",
            "长安冠盖多豪杰，谁肯论交到尔汝。"
        ],
        "notes": "",
        "id": "0a40e356e05c8e5bd25bc52eb8b52953"
    }
]