[
    {
        "author": "张秉",
        "dynasty": "宋",
        "type": "诗",
        "rhythmic": "",
        "title": "清风十韵",
        "preface": "",
        "paragraphs": [
            "何处来苹末，萧骚尽四邻。",
            "金茎吹晓露，玉宇动轻尘。",
            "易水离歌阕，齐纨怨思新。",
            "泛兰迷旧泽，落帽会佳辰。",
            "篱菊飘香远，庭桐坠叶频。",
            "帆开五湖客，槎去九霄人。",
            "曲沼铺纹簟，平芜偃绿茵。",
            "鸿飞资羽翮，鹰击助精神。",
            "仙驭归堪待，琴松韵更真。",
            "披襟同楚树，千古自相亲。"
        ],
        "notes": "",
        "id": "726b5d3077b9bf2ea7e5b15e0371e6dd"
    },
    {
        "author": "张秉",
        "dynasty": "宋",
        "type": "诗",
        "rhythmic": "",
        "title": "戊申年七夕五绝  其一",
        "preface": "",
        "paragraphs": [
            "斜汉西倾桂魄新，停梭今夕度天津。",
            "世间纵有支机石，谁是成都卖卜人。"
        ],
        "notes": "",
        "id": "b71cd66cad66f3f918b56703b8ca75bd"
    },
    {
        "author": "张秉",
        "dynasty": "宋",
        "type": "诗",
        "rhythmic": "",
        "title": "戊申年七夕五绝  其二",
        "preface": "",
        "paragraphs": [
            "红蕖烂熳碧池香，罗绮三千侍汉皇。",
            "阿母暂来成底事，茂陵宫桂已苍苍。"
        ],
        "notes": "",
        "id": "7d2f2462713e645b7f281928e81f8987"
    },
    {
        "author": "张秉",
        "dynasty": "宋",
        "type": "诗",
        "rhythmic": "",
        "title": "戊申年七夕五绝  其三",
        "preface": "",
        "paragraphs": [
            "香阶宝砌静无尘，遥指星河再拜人。",
            "若把离情今夕说，世间生死最伤神。"
        ],
        "notes": "",
        "id": "e78175c89286aff338bfbca3873d16e1"
    },
    {
        "author": "张秉",
        "dynasty": "宋",
        "type": "诗",
        "rhythmic": "",
        "title": "戊申年七夕五绝  其四",
        "preface": "",
        "paragraphs": [
            "北斗城高禁漏多，汉家宫殿奏笙歌。",
            "漫教青鸟传消息，金简长生得也么。"
        ],
        "notes": "",
        "id": "8c9ab747905aa60a512cbb3a3c03d2ba"
    },
    {
        "author": "张秉",
        "dynasty": "宋",
        "type": "诗",
        "rhythmic": "",
        "title": "戊申年七夕五绝  其五",
        "preface": "",
        "paragraphs": [
            "珠箔风轻月似钩，还看锦绣结高楼。",
            "堪伤乞巧年年事，未识君王已白头。"
        ],
        "notes": "",
        "id": "df3149fd9952ecc123d12de42c85a049"
    },
    {
        "author": "张秉",
        "dynasty": "宋",
        "type": "诗",
        "rhythmic": "",
        "title": "郑州联句",
        "preface": "",
        "paragraphs": [
            "函关秋霁雁初回，六里商于晓色开。",
            "四皓有灵应笑我，谪官方始入山来。"
        ],
        "notes": "",
        "id": "ad100d556b5676beb7e5f87be273d5cf"
    },
    {
        "author": "张秉",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "叠石自然成鴈塔，贮泓依旧作龙塘。"
        ],
        "notes": "",
        "id": "5cbb905a1a378c081954e3eb510bcf38"
    }
]