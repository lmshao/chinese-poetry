[
    {
        "author": "霍权",
        "dynasty": "宋",
        "type": "诗",
        "rhythmic": "",
        "title": "题景吕堂",
        "preface": "",
        "paragraphs": [
            "佞人巧求售，富贵一息顷。",
            "千古名不磨，寸心犹耿耿。",
            "伟哉正惠孙，疾恶何勇猛。",
            "平生历宦途，南台与东省。",
            "初著獬豸冠，排击首权幸。",
            "奸雄始萌蘗，忠愤已骨鲠。",
            "一片忠义心，皦皦从簿领。",
            "涵养老益壮，大节兼晚景。",
            "若人久云亡，冰魂嗟已冷。",
            "羡慕徒驰神，反身盍三省。"
        ],
        "notes": "",
        "id": "17d8c02240dae5a14a61bdf7a3f3e472"
    }
]