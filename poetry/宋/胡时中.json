[
    {
        "author": "胡时中",
        "dynasty": "宋",
        "type": "诗",
        "rhythmic": "",
        "title": "新月",
        "preface": "",
        "paragraphs": [
            "星珠错落飞破镜，玉斧应须及时整。",
            "虽然光细轮未安，犹得山河半边影。",
            "几人矫首望婵娟，三五二八清光圆。",
            "光被四表千万年，不独长挂西南天。"
        ],
        "notes": "",
        "id": "e0a66cd5a3449ba5326d55f0bcf946cc"
    },
    {
        "author": "胡时中",
        "dynasty": "宋",
        "type": "诗",
        "rhythmic": "",
        "title": "清明行",
        "preface": "",
        "paragraphs": [
            "忆昔父母康健时，清明携我上丘垅。",
            "如今清明我独来，却将小儿拜先冢。",
            "凝情东风泪满衣，江山虽是昔人非。",
            "儿儿问我悲何事，此意他年汝自知。"
        ],
        "notes": "",
        "id": "ee1cd678c08e65c02f72b1b8755c950c"
    }
]