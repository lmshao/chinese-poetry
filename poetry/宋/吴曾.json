[
    {
        "author": "吴曾",
        "dynasty": "宋",
        "type": "诗",
        "rhythmic": "",
        "title": "冬",
        "preface": "",
        "paragraphs": [
            "看了青灯梦不成，东风辊雪落寒声。",
            "半生客里无穷恨，告诉梅花说到明。"
        ],
        "notes": "",
        "id": "8be32266bec3168e5790c332e9524aa2"
    },
    {
        "author": "吴曾",
        "dynasty": "宋",
        "type": "诗",
        "rhythmic": "",
        "title": "罗山",
        "preface": "",
        "paragraphs": [
            "儿时闻罗山，窟穴居神仙。",
            "念念每欲往，终为俗累牵。",
            "兹晨复何夕，风日媚晴暄。",
            "偶与二三子，径来践前言。",
            "崎岖涉冈涧，峭蒨凌云烟。",
            "崖断或如泻，坡平俄若川。",
            "有泉何自来，但觉声涓涓。",
            "萦纡若蛇走，往注山腹田。",
            "徘徊一濯足，入袖风翩翩。",
            "俄登最高岭，中观屋数椽。",
            "嶙峋老石像，摩挲不记年。",
            "桃花破丛菅，一笑为嫣然。",
            "石屏与翠壁，拥从相后先。",
            "物色恣观览，万界满眼前。",
            "适问同游人，兹为第几天。",
            "不然何秀拔，不与众峰连。",
            "长安在何许，无乃落日边。",
            "十年苦抢攘，战血腥戈鋋。",
            "谁知尘外客，一壑能自专。",
            "徜徉得此乐，疑已飘飘然。",
            "兹游恐难再，迟留不能前。",
            "如何林间月，弄影明娟娟。",
            "催归犹恨早，正恐陵谷迁。",
            "到家追悔甚，誓将世务捐。",
            "却寻向来路，迹断难攀援。",
            "春雨正蒙密，涧水鸣潺湲。",
            "徘徊不可上，愧尔无仙缘。"
        ],
        "notes": "",
        "id": "88f9abec145edd998aab7be696fcce3f"
    },
    {
        "author": "吴曾",
        "dynasty": "宋",
        "type": "诗",
        "rhythmic": "",
        "title": "南湖诗上晁侍郎",
        "preface": "",
        "paragraphs": [
            "已将政事继龚黄，更与风光作主张。",
            "见说南湖桃与李，郡人今复比甘棠。"
        ],
        "notes": "",
        "id": "65b6663ad407cc8a43811d19128e1de6"
    }
]