[
    {
        "author": "李谦",
        "dynasty": "宋",
        "type": "诗",
        "rhythmic": "",
        "title": "秋怀五首  其一",
        "preface": "",
        "paragraphs": [
            "西风入商管，众木夜有声。",
            "候虫竟何为，聒聒终夕鸣。",
            "彼亦有所思，感此岁月征。",
            "人生岂异适，长啸一拊楹。"
        ],
        "notes": "",
        "id": "12da563f46f585ff65e2076603ec0ad7"
    },
    {
        "author": "李谦",
        "dynasty": "宋",
        "type": "诗",
        "rhythmic": "",
        "title": "秋怀五首  其二",
        "preface": "",
        "paragraphs": [
            "离离牵牛花，萦蔓绕丛棘。",
            "秋风一披拂，苒苒弄寒色。",
            "物芳时辄改，百岁几食息。",
            "长忧髀肉生，悲歌涕沾臆。"
        ],
        "notes": "",
        "id": "d683214c8b1c0aa6d4d821d7f707db27"
    },
    {
        "author": "李谦",
        "dynasty": "宋",
        "type": "诗",
        "rhythmic": "",
        "title": "秋怀五首  其三",
        "preface": "",
        "paragraphs": [
            "败壁鸣莎鸡，凉月照虚堂。",
            "南邻机杼声，烨烨灯火光。",
            "遥闻谁家砧，已趣公子裳。",
            "佳人在何许，叶落山中霜。"
        ],
        "notes": "",
        "id": "b6c38e58f042d485dc370097d433be1b"
    },
    {
        "author": "李谦",
        "dynasty": "宋",
        "type": "诗",
        "rhythmic": "",
        "title": "秋怀五首  其四",
        "preface": "",
        "paragraphs": [
            "英英庭前兰，密密园中桂。",
            "凉飚驾远馥，素景饶清丽。",
            "我居无俗物，二子时独诣。",
            "愿言永为好，千载成幽契。"
        ],
        "notes": "",
        "id": "961b0372370b66430d5c12f6d73542b5"
    },
    {
        "author": "李谦",
        "dynasty": "宋",
        "type": "诗",
        "rhythmic": "",
        "title": "秋怀五首  其五",
        "preface": "",
        "paragraphs": [
            "东篱数丛菊，已著金粟蘂。",
            "重阳能几时，使我日屈指。",
            "向来陶渊明，勿谓今已矣。",
            "我欲置樽酒，采之杂浮蚁。"
        ],
        "notes": "",
        "id": "3b1102d50d9f3d882bf752714100612f"
    }
]