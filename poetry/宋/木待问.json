[
    {
        "author": "木待问",
        "dynasty": "宋",
        "type": "诗",
        "rhythmic": "",
        "title": "火后寄诠老",
        "preface": "",
        "paragraphs": [
            "搀枪堕九霄，列缺乱阡陌。",
            "西城若黔庐，东墟已堆甓。",
            "幽栖仅容膝，隠市意自适。",
            "天公不我相，同此编户厄。",
            "平生一丘壑，未信天地窄。",
            "终焉感穷途，万虑集中夕。",
            "载观宇宙内，在在等公宅。",
            "鄙夫六尺躯，俯仰叹逼仄。",
            "炙手事当路，快意已烂额。",
            "野子今兀然，乘除付陈迹。",
            "此身亦何有，而复身外惑。",
            "相逢肯分山，试面九年壁。"
        ],
        "notes": "",
        "id": "13617e07569e077cede6f1df885d7f54"
    },
    {
        "author": "木待问",
        "dynasty": "宋",
        "type": "诗",
        "rhythmic": "",
        "title": "千里思",
        "preface": "",
        "paragraphs": [
            "君行千里轻所历，妾驰千里心匪石。",
            "春房酌酒意匆匆，愁不在离愁在忆。",
            "鸳鸯瓦上昏无色，鹦鹉杯中尘更积。",
            "灯前独坐制君衣，泪湿剪刀裁不得。"
        ],
        "notes": "",
        "id": "71d3fc6f2ad3920c8a56430d52ae55cb"
    },
    {
        "author": "木待问",
        "dynasty": "宋",
        "type": "诗",
        "rhythmic": "",
        "title": "郊寺",
        "preface": "",
        "paragraphs": [
            "红委墙阴花寂寂，翠滋亭角草纤纤。",
            "风翻书叶常交案，雨压炉烟不过帘。"
        ],
        "notes": "",
        "id": "95ad7f981e4e3645df3b5f384165ea9f"
    }
]