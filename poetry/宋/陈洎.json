[
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "离郭店马上回寄乡知",
        "preface": "",
        "paragraphs": [
            "回望离亭映楚山，慨然西笑入长安。",
            "贪程野仆担书引，惜别乡人驻足观。",
            "霞衬曙光烘积霭，柳和春雨荡轻寒。",
            "遥期此地归来日，迎取相如驷马看。"
        ],
        "notes": "",
        "id": "3ae6f019893a9a25f36ea3e3d6fe7094"
    },
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "黄鹄",
        "preface": "",
        "paragraphs": [
            "呼树止陵阳，逢辰下建章。",
            "奇姿标上瑞，正色丽中央。",
            "昭祀祠坛畔，声歌太液傍。",
            "凤教鸿作侣，天与菊为裳。",
            "神雀非灵异，流鶑愧采章。",
            "集污宁我类，一举戛云翔。"
        ],
        "notes": "",
        "id": "df4278d50b637ba3949077229d72f4ff"
    },
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "过项羽庙",
        "preface": "",
        "paragraphs": [
            "八千子弟已投戈，夜帐犹闻怨楚歌。",
            "学敌万人成底事，不思一个范增多。"
        ],
        "notes": "",
        "id": "53febf4df05516d75a445269887b2ba3"
    },
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "寄宝臣寺丞",
        "preface": "",
        "paragraphs": [
            "万里扶灵宅寿阡，谢公纯孝是家传。",
            "庐开四尺成寒士，榱列三围陋昔贤。",
            "先域定生连理树，门人多废蓼莪篇。",
            "我心罔极君应念，露白霜清泣昊天。"
        ],
        "notes": "",
        "id": "10309ac67a36feb2c78b4d8fbaf9dc7d"
    },
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "蓝溪闲居",
        "preface": "",
        "paragraphs": [
            "白鹿原东虎候西，结庐岑寂映蓝溪。",
            "露侵僧履兰三迳，春入农歌雨一犁。",
            "聒枕溜声疑水宿，拂檐山色类岩栖。",
            "闭门养拙无人问，揭尽陈编日又低。"
        ],
        "notes": "",
        "id": "1c5fef896aa107180fabca36c486529a"
    },
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "开元寺凌虚阁对雪寄解唐卿",
        "preface": "",
        "paragraphs": [
            "璚滴琳华一夜凝，凌虚雕槛晓来凭。",
            "眼观银色三千界，身到瑶台十二层。",
            "玉洒砌尘供庾斛，粉融檐水妒房陵。",
            "化人宫好分明在，恨不同君把袂登。"
        ],
        "notes": "",
        "id": "8f7c7103b3f79eb306d71533f5fdfd99"
    },
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "雉媒",
        "preface": "",
        "paragraphs": [
            "朱冠衮背一何鲜，声厉情骄目悍然。",
            "若道物情皆锡类，雉媒争似鸩媒贤。"
        ],
        "notes": "",
        "id": "bedde7a84831a64c75f67c4f575dd2d1"
    },
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "还刘处士先令公",
        "preface": "",
        "paragraphs": [
            "当年力战荡妖氛，十万雄师四七勋。",
            "将略妙欺班定远，家声高过李将军。",
            "铭图魏鼎文犹在，笔勒燕山迹尚分。",
            "今日闲披有遗恨，可怜生不遇明君。"
        ],
        "notes": "",
        "id": "6a30cd2503065e1c69d990d54a6370ab"
    },
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "读刘蕡策",
        "preface": "",
        "paragraphs": [
            "药石危言治乱箴，贾生晁错是知音。",
            "可怜当日司文者，不畏人言合愧心。"
        ],
        "notes": "",
        "id": "3fdc23d5030a63a00cf16ff879dd0730"
    },
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "谢人惠三峰朱柿",
        "preface": "",
        "paragraphs": [
            "乌椑珍果益丹名，新折红林蔕尚青。",
            "浆冷夜凝仙掌露，味甘秋割楚江萍。",
            "圆堆玉盌樱难并，賸荐金樽酒易醒。",
            "应念茂陵消渴者，整篮封贮到云扃。"
        ],
        "notes": "",
        "id": "2aaad4e8f013fca412c5dfdd895452a0"
    },
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "过田文墓",
        "preface": "",
        "paragraphs": [
            "当年闻奏雍门琴，话著池台泪满襟。",
            "何况今朝陵谷畔，池台无迹可追寻。"
        ],
        "notes": "",
        "id": "adda5b3a2c1b3a598b0fd63995fdfa65"
    },
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "对雪寄崔仲裕",
        "preface": "",
        "paragraphs": [
            "夺鹤韬霞势渐浓，卷帘庭馆好支筇。",
            "乘查路阔寒凝冻，种玉畦平晓被封。",
            "天上瑶宫当月圃，海中银阙耸鼇峰。",
            "思君不得同吟赏，知在旗亭第几重。"
        ],
        "notes": "",
        "id": "cdc05d2a13e0013db5a091d1643147aa"
    },
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "南齐",
        "preface": "",
        "paragraphs": [
            "曲江欢宴侍华裾，舞拍琴歌艺有余。",
            "独有纯臣王叔宝，解陈封禅一篇书。"
        ],
        "notes": "",
        "id": "f1c3c9749be8fdced9f78b17fac924c2"
    },
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "湖上逢渔者",
        "preface": "",
        "paragraphs": [
            "雨蓑烟笠洞庭秋，独茧纶轻一叶舟。",
            "拟共停桡醉天幕，缓歌濯足不回头。"
        ],
        "notes": "",
        "id": "b8a4b70c5617f68eeaac5f84a9babbec"
    },
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "秋日端居",
        "preface": "",
        "paragraphs": [
            "暑退蚊雷静，门闲雀到稀。",
            "露莎蛩自急，星树鹊何依。",
            "井臼贫虽乐，溪山远未归。",
            "时情似秋雁，一一背寒飞。"
        ],
        "notes": "",
        "id": "d23a13b06809dfb322d7ea26b5f86b86"
    },
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "读子虚赋",
        "preface": "",
        "paragraphs": [
            "听辞深怅不同时，及到同时位大卑。",
            "争似唐皇将颇牧，禁中言下用无疑。"
        ],
        "notes": "",
        "id": "77dfe778a9d0f8ea906c9ce55f38cef0"
    },
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "四壁旧贫宁畏盗，一枝虽小易容巢。"
        ],
        "notes": "",
        "id": "77e18accf94c58b7448572b5074d379a"
    },
    {
        "author": "陈洎",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "他年远公社，若个是遗民。"
        ],
        "notes": "",
        "id": "cd0f86afc024bd7326a6cee44ffbd678"
    }
]