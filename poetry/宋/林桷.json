[
    {
        "author": "林桷",
        "dynasty": "宋",
        "type": "诗",
        "rhythmic": "",
        "title": "李白书堂",
        "preface": "",
        "paragraphs": [
            "江风朝暮半晴阴，绀宇飞甍接翠岑。",
            "手摘匏瓜曾未遍，身从鸥鹭得相寻。",
            "千年舞袖云崖冷，几度桃花春水深。",
            "犹有门前旧诗句，松风万壑老龙吟。"
        ],
        "notes": "",
        "id": "3eba0ea85c34db9f622e6a4cf4760d6f"
    },
    {
        "author": "林桷",
        "dynasty": "宋",
        "type": "诗",
        "rhythmic": "",
        "title": "题太白五松书堂  其一",
        "preface": "",
        "paragraphs": [
            "翰林最爱五松山，长说千年未拟还。",
            "而我抗尘良自愧，来游只得片时闲。"
        ],
        "notes": "",
        "id": "5ed9073d24faa8d029079ab2419f6bac"
    },
    {
        "author": "林桷",
        "dynasty": "宋",
        "type": "诗",
        "rhythmic": "",
        "title": "题太白五松书堂  其二",
        "preface": "",
        "paragraphs": [
            "千载名山乐有余，功名常愧十年书。",
            "英风凛凛无今古，醉草明光一梦如。"
        ],
        "notes": "",
        "id": "9b19823b5744f7f7ec476c8140ff190a"
    },
    {
        "author": "林桷",
        "dynasty": "宋",
        "type": "诗",
        "rhythmic": "",
        "title": "题太白五松书堂  其三",
        "preface": "",
        "paragraphs": [
            "荡漾清溪两桨飞，趋行不及到斜晖。",
            "无人跪进雕胡饭，只学卢仝啜茗归。"
        ],
        "notes": "",
        "id": "59bfcc1090fbcd0ffd3020f165e8d03e"
    },
    {
        "author": "林桷",
        "dynasty": "宋",
        "type": "诗",
        "rhythmic": "",
        "title": "题太白五松书堂  其四",
        "preface": "",
        "paragraphs": [
            "为儒为吏两无功，采石铜官邂逅同。",
            "四见清明今一换，归欤我欲片帆东。"
        ],
        "notes": "",
        "id": "27f5bbe4727ed32a7d65e9aed0fcd2f1"
    },
    {
        "author": "林桷",
        "dynasty": "宋",
        "type": "诗",
        "rhythmic": "",
        "title": "赠汪孝子",
        "preface": "",
        "paragraphs": [
            "事死如生实至难，古来不独数丁兰。",
            "遗骸已逐干戈尽，刻木难忘菽水欢。",
            "天地一身难养育，子孙百口复团圆。",
            "吾皇德泽将何报，忠孝垂名两不刊。"
        ],
        "notes": "",
        "id": "36d24d8acbd43bb730052a489ede45b6"
    }
]