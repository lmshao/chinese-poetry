[
    {
        "author": "释了朴",
        "dynasty": "宋",
        "type": "诗",
        "rhythmic": "",
        "title": "偈颂四首  其一",
        "preface": "",
        "paragraphs": [
            "清白传家，赤穷到骨。",
            "心似寒灰，口如木突。",
            "纵有些儿葛藤，尽机也拈不出。",
            "凭何接待方来，聊与一掴一咄。"
        ],
        "notes": "",
        "id": "bee59b24d7a9ea87c7424cd22c52d537"
    },
    {
        "author": "释了朴",
        "dynasty": "宋",
        "type": "诗",
        "rhythmic": "",
        "title": "偈颂四首  其二",
        "preface": "",
        "paragraphs": [
            "洞山麻三斤，赵州庭前柏。",
            "滞货卖不行，未免著润色。",
            "五彩画牛头，便道是极则。",
            "七宝络象身，此个更奇特。"
        ],
        "notes": "",
        "id": "8e48a38d8086aa9e6d3ee20054add1c2"
    },
    {
        "author": "释了朴",
        "dynasty": "宋",
        "type": "诗",
        "rhythmic": "",
        "title": "偈颂四首  其三",
        "preface": "",
        "paragraphs": [
            "桃花红，李花白，东君怯寒辨未得。",
            "且令蝴蝶舞三台，啄木和成十八拍。",
            "呵呵呵，可怜陌上游人，开眼堂堂著贼。"
        ],
        "notes": "",
        "id": "9dd7f67a67d238aa2f7385aed713da4a"
    },
    {
        "author": "释了朴",
        "dynasty": "宋",
        "type": "诗",
        "rhythmic": "",
        "title": "偈颂四首  其四",
        "preface": "",
        "paragraphs": [
            "观音岩玲玲珑珑，太白石丁丁东东。",
            "西园菜蟥似不堪食，东谷花发却无赖红。"
        ],
        "notes": "",
        "id": "60435056778f3116fd343700e79343ba"
    },
    {
        "author": "释了朴",
        "dynasty": "宋",
        "type": "诗",
        "rhythmic": "",
        "title": "呈无示和尚",
        "preface": "",
        "paragraphs": [
            "赤脚波斯入大唐，一家有事百家忙。",
            "而今四海清如镜，率土普天归我王。"
        ],
        "notes": "",
        "id": "c9a9419294a073f8eac5056c4082d4e0"
    },
    {
        "author": "释了朴",
        "dynasty": "宋",
        "type": "诗",
        "rhythmic": "",
        "title": "偈颂三首  其一",
        "preface": "",
        "paragraphs": [
            "酷暑如焚不易禁，炎炎赫赫欲流金。",
            "夜明帘外无人到，灵木超然转绿阴。"
        ],
        "notes": "",
        "id": "ef9f401289cc847dad62338fe30bf8f8"
    },
    {
        "author": "释了朴",
        "dynasty": "宋",
        "type": "诗",
        "rhythmic": "",
        "title": "偈颂三首  其二",
        "preface": "",
        "paragraphs": [
            "牛皮鞔露柱，露柱啾啾叫。",
            "灯笼佯不知，虚明还自照。",
            "殿脊老蚩吻，闻得呵呵笑。",
            "三门侧耳听，就上打之遶。",
            "譬如十日菊，开彻阿谁要。",
            "呵呵呵，未必秋香一夜衰，熨斗煎茶不同铫。"
        ],
        "notes": "",
        "id": "664a0316cc23ef6a02fc3e4473deed59"
    },
    {
        "author": "释了朴",
        "dynasty": "宋",
        "type": "诗",
        "rhythmic": "",
        "title": "偈颂三首  其三",
        "preface": "",
        "paragraphs": [
            "德山入门便棒，临济入门便喝。",
            "临济喝处，德山棒头耳聋；德山棒时，临济喝下眼瞎。",
            "虽然一搦一擡，就中全生全杀。"
        ],
        "notes": "",
        "id": "27eaf9d9ec8df4b446c2feb6cd2ced9a"
    },
    {
        "author": "释了朴",
        "dynasty": "宋",
        "type": "诗",
        "rhythmic": "",
        "title": "颂古",
        "preface": "",
        "paragraphs": [
            "灵云一笑见桃花，三十余年始到家。",
            "从此春风春雨后，乱随名字落天涯。"
        ],
        "notes": "",
        "id": "86fea2c91f5315ecfeef2b4c73481f47"
    }
]