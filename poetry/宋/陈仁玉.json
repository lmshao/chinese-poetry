[
    {
        "author": "陈仁玉",
        "dynasty": "宋",
        "type": "诗",
        "rhythmic": "",
        "title": "南峰寺蓝光轩怀吴直翁",
        "preface": "",
        "paragraphs": [
            "怀佳人兮山扃，蹑烟霏兮步轻。",
            "蹇独立兮山上，空山无人兮寒松自声。",
            "怀佳人兮何许，白云封关兮猿鹤看户。",
            "羌有怀兮曷愬，风虚徐兮簷铎语。",
            "迟佳人兮未来，聊逍遥兮容与。"
        ],
        "notes": "",
        "id": "bb0b972d85954b6f3c483dab3d51747c"
    },
    {
        "author": "陈仁玉",
        "dynasty": "宋",
        "type": "诗",
        "rhythmic": "",
        "title": "游洞霄",
        "preface": "",
        "paragraphs": [
            "天柱峰头叠紫烟，遥看万玉耸相连。",
            "云深九锁疑无路，翠豁一区俄有天。",
            "爽气袭人森石树，嗔雷飞雨响山泉。",
            "倏然不类人间世，今日自惊平地仙。"
        ],
        "notes": "",
        "id": "fd0927d1f5e135292428d779441bf306"
    },
    {
        "author": "陈仁玉",
        "dynasty": "宋",
        "type": "诗",
        "rhythmic": "",
        "title": "题苏端明书乳泉赋后",
        "preface": "",
        "paragraphs": [
            "坡翁谪海上，人传已仙去。",
            "道逢章子厚，遄复返尘路。",
            "至言想世惊，犹閟乳泉赋。",
            "遥怜嵩山丘，千古不可驻。"
        ],
        "notes": "",
        "id": "6ce06e8e2eca97d25ca035ab9780ef90"
    },
    {
        "author": "陈仁玉",
        "dynasty": "宋",
        "type": "诗",
        "rhythmic": "",
        "title": "仙都山独峰大雪歌",
        "preface": "",
        "paragraphs": [
            "仙居仙人游仙都，帝遣滕六为先驱。",
            "天花撩乱缤纷舞，秉圭植璧仙灵趋。",
            "削瓜青玉一万仞，拔地挺挺撑元虚。",
            "人言黄帝此轻举，上有莲花开碧湖。",
            "我疑此是广成子，守道特立万万古。",
            "我来有问辄不应，窈窈冥冥谁与语。",
            "丹邱赤城我所栖，任意逍遥了无伍。",
            "老君牧龙种芝田，草莽向人萦网罟。",
            "人间逼窄知奈何，桑田沧海无回波。",
            "吞腥啄腐竞晷刻，角牙触啮伤天和。",
            "从旁掀髯每大笑，仙都峰头更观妙。",
            "甚欲点铁成黄金，却恐黄金误后人。"
        ],
        "notes": "",
        "id": "5fc5ad154f253f80cbd53bb5cd15d48b"
    },
    {
        "author": "陈仁玉",
        "dynasty": "宋",
        "type": "诗",
        "rhythmic": "",
        "title": "步虚歌",
        "preface": "",
        "paragraphs": [
            "仙之来兮驾五龙，霓旌绛节泠然风。",
            "谁欤擘脯金盘供，垂要绿发颜如童。",
            "五百余载一瞬中，蓬莱水浅来何从。",
            "蔡翁得鞭与道通，云间遗臼堕半空。",
            "九井丹液藏甘潼，赤明浩劫传无穷。",
            "坐阅成坏此故宫，宫前山色知仙踪。",
            "月明笙鹤归长松，修身洁行傥可逢。",
            "屑然为我达帝聪，流杯□□袪盲聋。",
            "卿云甘露常岁丰，神仙岂必私此躬，八荒寿域仙之功。"
        ],
        "notes": "",
        "id": "50d9c3be58114d92e95d2166de0d5b9d"
    }
]