[
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "题东白山啸猿亭",
        "preface": "",
        "paragraphs": [
            "放意在林表，飘然更自由。",
            "挂烟群木冷，啼月一山秋。",
            "袅袅清风里，凄凄碧涧头。",
            "三声融妙听，行客若为愁。"
        ],
        "notes": "",
        "id": "d2541379a57c3cea54e71173fd53c95d"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "题东白山轩",
        "preface": "",
        "paragraphs": [
            "竹外泉声急，松心月色寒。",
            "人间推旷绝，只自倚阑干。"
        ],
        "notes": "",
        "id": "6c20bc00efaf1747db34dbbf6be1ea1e"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "游西白山一禅师二禅师道场",
        "preface": "",
        "paragraphs": [
            "胜境东西白，高僧一二禅。",
            "只知行道处，不记住山年。",
            "涧月平分照，林花各自妍。",
            "披云寻旧址，犹在绛峰边。"
        ],
        "notes": "",
        "id": "aedf1f3bb0e0516e2451d40e83e4477c"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "题西白山齐云阁",
        "preface": "",
        "paragraphs": [
            "山云吹断路头开，此处疑穿月胁来。",
            "怪底行人看碧落，笑谈容易作风雷。"
        ],
        "notes": "",
        "id": "bd6c20f9a9cb9d6da68d776f2b2f2175"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "题西白山观雪",
        "preface": "",
        "paragraphs": [
            "西白名山处，那堪踏雪观。",
            "四围银世界，一色玉峰峦。",
            "夜色和天冷，清辉放月寒。",
            "溪梅初一二，著意为渠看。"
        ],
        "notes": "",
        "id": "d5285dab6edbdb217f2d2fc248494d2a"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "庵居",
        "preface": "",
        "paragraphs": [
            "啼切孤猿晓更哀，柴门半掩白云来。",
            "山童问我归何晚，昨夜梅花一半开。",
            "无地卓锥生计难，且空双手到林间。",
            "猥随碧水瞻明月，坚订白云赊好山。",
            "岩石空边依草舍，藤萝低处著松关。",
            "年来老去知何许，合向人间占断闲。"
        ],
        "notes": "",
        "id": "3b6d3650d938b1b2272c0ea83a69a0ce"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "雪作望剡溪",
        "preface": "",
        "paragraphs": [
            "玉楼琼树晓烟披，拥衲开门四望迷。",
            "清旷世人谁似我，雪中更对子猷溪。"
        ],
        "notes": "",
        "id": "e1f2fd517e9069e65c1705f3da6fb7a9"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "怀剡川故居  其一",
        "preface": "",
        "paragraphs": [
            "烟光流转太骎骎，又见春山换绿阴。",
            "蝴蝶梦中新岁病，杜鹃声里故乡心。",
            "焦桐冷却风三尺，瘦竹拖来月一寻。",
            "早晚掉头归小隠，诛茅千嶂白云深。"
        ],
        "notes": "",
        "id": "95d8f6866529b84b89fee95b16678f26"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "怀剡川故居  其二",
        "preface": "",
        "paragraphs": [
            "断雪流水古岩隈，忆得柴门半扇开。",
            "雪打子猷船上过，春从灵运屐边来。",
            "逃禅野榻排芳草，觅句寒崖扫落苔。",
            "容易三年抛绝去，不胜啼月晓猿哀。"
        ],
        "notes": "",
        "id": "63abc6c2d74cf6634d8fd73468c11a95"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "怀剡川故居  其三",
        "preface": "",
        "paragraphs": [
            "病日飞蝇鬓雪干，欲扶吾道愧衰残。",
            "把他杓柄力何倦，还我镢头心便安。",
            "待摘菜花添午供，便裁荷叶备春寒。",
            "不辞高卧烟霞里，枕上青山最好看。"
        ],
        "notes": "",
        "id": "279ad978a5f3b8fda3652d4c2d6243a1"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "归鸿阁",
        "preface": "",
        "paragraphs": [
            "精舍傍修岭，道心随眼明。",
            "山遗僧偃迹，水作剡溪声。",
            "无雨竹亦润，有风松更清。",
            "上方真可住，不用触归情。"
        ],
        "notes": "",
        "id": "50b46ea76cd6f25a79810f612dafab1d"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "归云亭",
        "preface": "",
        "paragraphs": [
            "一从飞出岫，舒卷意何长。",
            "作雨徧天下，乘风归帝乡。",
            "无心怜洒落，到处自清凉。",
            "缥缈来空碧，吟边带夕阳。"
        ],
        "notes": "",
        "id": "d067e904b51d1fdad56fe956c762a9a9"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "送僧入三峰",
        "preface": "",
        "paragraphs": [
            "上人瞿昙裔，律身玉无瑕。",
            "力究毗尼论，汪汪海无涯。",
            "振锡复何许，三峰隠苍霞。",
            "堂上大道师，灵芝发根芽。",
            "相见涌法施，冬冬鼓声挝。",
            "上人从之游，勿惮岁月遐。",
            "坐待霜露熟，香风散天葩。"
        ],
        "notes": "",
        "id": "d4a5ef028b7732c31c6ea74e880598f6"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "牡丹",
        "preface": "",
        "paragraphs": [
            "玉棱金线晓妆寒，妙入天工不可干。",
            "老去只知空境界，浅红深紫梦中看。"
        ],
        "notes": "",
        "id": "34fcea13da2e79b839643ac17fff2b89"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "石岩花",
        "preface": "",
        "paragraphs": [
            "朱英历历烁晴空，过了花间几信风。",
            "明日画栏供徙倚，却须有句到芳丛。"
        ],
        "notes": "",
        "id": "2d2407a0139724dec652ecf1fbfd3a82"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "次韵王性之梅花  其一",
        "preface": "",
        "paragraphs": [
            "白玉丛边碧玉流，见花无复为花羞。",
            "春风细雨溪山路，洗尽去年今日愁。"
        ],
        "notes": "",
        "id": "cb4ef37557cd702cb7c21ba937c70f15"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "次韵王性之梅花  其二",
        "preface": "",
        "paragraphs": [
            "春到寒林雪得知，雪中谁解认芳姿。",
            "溪山飞上一轮月，香满风前独立时。"
        ],
        "notes": "",
        "id": "c74df8417db01778271057161f25d613"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "静林寺古松",
        "preface": "",
        "paragraphs": [
            "古松古松生古道，枝不生叶皮生草。",
            "行人不见树栽时，树见行人几回老。"
        ],
        "notes": "",
        "id": "cab0727b3bfbfdd2554966e1c740f4df"
    },
    {
        "author": "释仲皎",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "未飞三日雪，却报一枝春。"
        ],
        "notes": "",
        "id": "bb2c415c3b593abc4965d9c7be921a73"
    }
]