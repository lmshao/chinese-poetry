[
    {
        "author": "沈长卿",
        "dynasty": "宋",
        "type": "诗",
        "rhythmic": "",
        "title": "楚州",
        "preface": "",
        "paragraphs": [
            "楚州淮阴娑罗木，霜露荣倅今何如。",
            "能令草木死不枯，当时为有北海书。",
            "荒碑雨侵苔藓湿，尚写墨本传东吴。"
        ],
        "notes": "",
        "id": "08ade0592983869a00118f44a3cba660"
    },
    {
        "author": "沈长卿",
        "dynasty": "宋",
        "type": "诗",
        "rhythmic": "",
        "title": "题清芬阁",
        "preface": "",
        "paragraphs": [
            "元英以隠名，务德以仕显。",
            "人言不同调，是说一何浅。",
            "丈夫生世间，出处各有意。",
            "仕以行其道，隠以求其志。",
            "一以隠为高，伊吕当不起。",
            "一以仕为乐，夷齐不饿死。",
            "我观二子心，舒卷如春云。",
            "邂逅作霖雨，本是版筑君。",
            "乃祖配子陵，桐江饱风月。",
            "乃孙拥麾幢，遗爱浃闽粤。",
            "相望二百年，家学留青编。",
            "冥鸿与栖凤，进退两俱贤。",
            "秋冬享烝尝，瞻像不泚颡。",
            "独抱元成经，肯作世南匠。",
            "种田刈禾黍，种圃收兰芝。",
            "请诵裳华篇，有之以似之。"
        ],
        "notes": "",
        "id": "5fdeed828f4c0f0361c1c06ca461642d"
    },
    {
        "author": "沈长卿",
        "dynasty": "宋",
        "type": "诗",
        "rhythmic": "",
        "title": "书壁四韵",
        "preface": "",
        "paragraphs": [
            "约客探名胜，停辀得所欣。",
            "山寒多做雨，洞古不收云。",
            "夜宿听鸣麂，晨炊摘野芹。",
            "黄冠尤喜事，添炷石炉熏。"
        ],
        "notes": "",
        "id": "e5523319ca6fff4beb529aabc6ef4988"
    },
    {
        "author": "沈长卿",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "翠蛾环坐忆洲钱。"
        ],
        "notes": "",
        "id": "ad052cd76d3381df2364a01c364cdc0a"
    }
]