[
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题浮玉山居图",
        "preface": "",
        "paragraphs": [
            "瞻彼南山岑，白云何翩翩。",
            "下有幽栖人，啸歌乐徂年。",
            "丛石映清泚，嘉木澹芳妍。",
            "日月无终极，陵谷从变迁。",
            "神襟轶寥廓，兴寄挥五弦。",
            "尘彯一以绝，招隐奚足言。"
        ],
        "notes": "",
        "id": "df059e0f22132fe9483780daac4e7675"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题桃源图",
        "preface": "",
        "paragraphs": [
            "始信桃源隔几秦，后来无复问津人。",
            "武陵不是花开晚，流到人间却暮春。"
        ],
        "notes": "",
        "id": "55073c21f2b395f0d252319852fd2078"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题金碧山水卷  其一",
        "preface": "",
        "paragraphs": [
            "目穷千里笔不到，自是余生坐太凡。",
            "一日兴来何可遏，开窗写出碧岩岩。"
        ],
        "notes": "",
        "id": "8a93a975370c97f7ae3f4e744bbaedf3"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题金碧山水卷  其二",
        "preface": "",
        "paragraphs": [
            "江南北苑出奇才，千里溪山笔底回。",
            "不管六朝兴废事，一樽且向画图开。"
        ],
        "notes": "",
        "id": "de9bcb72caede7e9845a1b2d5a09f699"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题金碧山水卷  其三",
        "preface": "",
        "paragraphs": [
            "烟云出没有无间，半在空虚半在山。",
            "我亦闲中消日月，幽林深处听潺湲。"
        ],
        "notes": "",
        "id": "13eefba0f27d7a6d86dea8f6cae46c80"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题金碧山水卷  其四",
        "preface": "",
        "paragraphs": [
            "胸中得酒出孱颜，木叶森森岁暮残。",
            "落墨不随岚气暝，几重山色几重澜。"
        ],
        "notes": "",
        "id": "509492de901d6a454dcb16c7ed5ef46f"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题洪崖先生像",
        "preface": "",
        "paragraphs": [
            "神驾驭倒景，太虚时总辔。",
            "玄道不可分，直悟天人际。",
            "群从皆成仙，玩世不计年。",
            "何当事神游，许我笑拍肩。"
        ],
        "notes": "",
        "id": "46ff2f91afecab6afe3f54bd6db927a4"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题竹林七贤图",
        "preface": "",
        "paragraphs": [
            "昔人好沈酣，人事不复理。",
            "但进杯中物，应世聊尔尔。",
            "悠悠天地间，媮乐本无愧。",
            "诸贤各有心，流俗毋轻议。"
        ],
        "notes": "",
        "id": "d8e8f7a3dbfd86b814cae59a048681ab"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题仇书图",
        "preface": "",
        "paragraphs": [
            "两两挟策游康衢，聚戏不异同队鱼。",
            "忽然儿态起争竞，捐弃箧笥仇诗书。"
        ],
        "notes": "",
        "id": "24f1b23d480aa17dc0cef2c76ae514e6"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题复州裂本兰亭",
        "preface": "",
        "paragraphs": [
            "鼠须注砚写流觞，一入书林久复藏。",
            "二十八行经进字，回头不比在尘梁。"
        ],
        "notes": "",
        "id": "4043c4cbd15b3472170cbc80b171a688"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题孤山图",
        "preface": "",
        "paragraphs": [
            "一童一鹤两相随，闲步梅边赋小诗。",
            "疎影暗香真绝句，至今谁复继新辞。"
        ],
        "notes": "",
        "id": "e465210f28b3eb542ac45e4edc6779a2"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题戏婴图",
        "preface": "",
        "paragraphs": [
            "殿阁森森气自清，不知人世有蓬瀛。",
            "日长无事宫中乐，闲与诸姬伴戏婴。"
        ],
        "notes": "",
        "id": "1c274dc30cf8fc64d63f930b4313b37d"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题水仙卷",
        "preface": "",
        "paragraphs": [
            "帝子不沈湘，亭亭绝世妆。",
            "晓烟横薄袂，秋濑韵明珰。",
            "洛浦应求友，姚家合让王。",
            "殷勤归水部，雅意在分香。"
        ],
        "notes": "",
        "id": "41fc8e9c84e8f6c331b6636c995237fb"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其一",
        "preface": "",
        "paragraphs": [
            "弁山之阳冠吴兴，峮嶙巀嶭望不平。",
            "焕然僊宫隠其下，众山所仰青复青。",
            "雪花夜积山如换，乘兴行舟须放缓。",
            "平生不识五老峰，且冩吾乡一竒观。"
        ],
        "notes": "",
        "id": "00b8bd07c3e8a07b42462c25bdbe4792"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其二",
        "preface": "",
        "paragraphs": [
            "夜来天雨雪，万木同一变。",
            "饥鸦觉余起，观览立须俨。",
            "遥山琼成积，平田玉如碾。",
            "老夫醒眼看，树树何其灿。"
        ],
        "notes": "",
        "id": "9cb26ca461b5819a5056420cd97ce5e8"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其三",
        "preface": "",
        "paragraphs": [
            "城市我所居，遥看弁山雄。",
            "积雪最先见，皓影照诸峰。",
            "我今逺城市，薄逰留此中。",
            "忽焉岁云暮，更觉樽屡空。",
            "开门未然烛，飞花舞廻风。",
            "万木同一缟，四野变其容。",
            "恨无登山屐，幽讨何由穷。"
        ],
        "notes": "",
        "id": "61822af77902a7a0a759509894c47d65"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其四",
        "preface": "",
        "paragraphs": [
            "倚天苍弁独崔嵬，仙阙逰遨愧不才。",
            "揽镜频嗟双鬓改，推窗三见六花开。",
            "山中酒户冲寒去，城里行人踏雪来。",
            "安得时晴风日好，竹林深处且啣杯。"
        ],
        "notes": "",
        "id": "04b92c48af22ba79e4d2362a266209d6"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其五",
        "preface": "",
        "paragraphs": [
            "子猷安道何为者，自是相忘意最真。",
            "千载寥寥风雪夜，始知乘兴更无人。"
        ],
        "notes": "",
        "id": "dac4af2a66d3a2c5cba912b3020c8274"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其六",
        "preface": "",
        "paragraphs": [
            "一冬飞雪又将春，能报年丰不救贫。",
            "我亦曽闻散花手，不知天女意何勤。"
        ],
        "notes": "",
        "id": "12ade1356a4d072af9ce780da8ab163b"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其七",
        "preface": "",
        "paragraphs": [
            "眼前触物动成氷，冻笔频枯字不成。",
            "独坐火炉煨酒吃，细听扑簌打窗声。"
        ],
        "notes": "",
        "id": "10dc29d9fc9f9f79b425fa452a3cb23b"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其八",
        "preface": "",
        "paragraphs": [
            "阶簷积雪动经旬，犹自霏霏夜向晨。",
            "四望莫分天地色，一时遮尽海山尘。",
            "舞风不住缘何事，见日还销亦快人。",
            "独欠故交来叩户，洛中髙卧是前身。"
        ],
        "notes": "",
        "id": "f6e56e04c204a3f01d387e1a1f7bcedc"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题雪霁望弁山图  其九",
        "preface": "",
        "paragraphs": [
            "乱山积雪欝崔嵬，对景惭无倡和才。",
            "晴日旧曾梅下饮，好懐今为竹林开。",
            "仙人千劫能居此，俗客三生始一来。",
            "未许扁舟落吾手，明朝相约共传杯。"
        ],
        "notes": "",
        "id": "c1ea07854d3c28e970130ea903fa7720"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题山居图卷",
        "preface": "",
        "paragraphs": [
            "山居惟爱静，白日掩柴门。",
            "寡合人多忌，无求道自尊。",
            "鷃鹏俱有意，兰艾不同根。",
            "安得蒙庄叟，相逢与细论。"
        ],
        "notes": "",
        "id": "ef9f227f19cec3faa99cccf90cb17ecc"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "五君咏 阮籍",
        "preface": "",
        "paragraphs": [
            "阮公虽沦迹，识密鉴亦洞。",
            "沉醉似埋照，寓辞类托讽。",
            "长啸若怀人，越礼自惊众。",
            "物故不可论，途穷能无恸。"
        ],
        "notes": "",
        "id": "2d7819d0e1e399d35114a91902281e92"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "五君咏 嵇康",
        "preface": "",
        "paragraphs": [
            "中散不偶世，本自餐霞人。",
            "形解验黙仙，吐论知凝神。",
            "立俗迕流议，寻山洽隐沦。",
            "鸾翮有时锵，龙性谁能驯。"
        ],
        "notes": "",
        "id": "ad9fc578ef7ac33f276d05bca07b3c2f"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "五君咏 刘伶",
        "preface": "",
        "paragraphs": [
            "刘公善闭关，怀情灭闻见。",
            "鼓钟不足欢，容色岂能眩。",
            "韬精日沉饮，谁知非荒宴。",
            "颂酒虽短章，深衷自此见。"
        ],
        "notes": "",
        "id": "0cdfbd17f3b869a6b26c6d5a8468c48a"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "五君咏 阮咸",
        "preface": "",
        "paragraphs": [
            "仲容青云器，实禀生民秀。",
            "达音何用深，识微在金奏。",
            "郭奕巳心醉，山公非虚觏。",
            "屡荐不入官，一麾乃出守。"
        ],
        "notes": "",
        "id": "a3ad2981efc29fb1538a6935cafe1163"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "五君咏 向秀",
        "preface": "",
        "paragraphs": [
            "向秀甘淡薄，深心托毫素。",
            "探道好渊玄，观书鄙章句。",
            "交吕既鸿轩，攀嵇亦鳯举。",
            "流连河里游，恻怆山阳赋。"
        ],
        "notes": "",
        "id": "861c8945ec9f529f3843f7cbf500dbd3"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题唐三学士图",
        "preface": "",
        "paragraphs": [
            "唐三学士粲三英，挺挺人才艺术精。",
            "无事围棋春昼永，至今画笔尚传名。"
        ],
        "notes": "",
        "id": "ac6ff690f2d3ad71a16487124c2c7df6"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题观梅图",
        "preface": "",
        "paragraphs": [
            "不见西湖处士星，俨然风月为谁明。",
            "当时寂寞孤山下，两句诗成万古名。"
        ],
        "notes": "",
        "id": "88e45e2b4c7dbce70033d5cc90971185"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题秋江待渡图",
        "preface": "",
        "paragraphs": [
            "山色空蒙翠欲流，长江清澈一天秋。",
            "茅茨落日寒烟外，久立行人待渡舟。"
        ],
        "notes": "",
        "id": "c9281e43dab8a8b4002dab0158fd9e87"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题韩左军马图",
        "preface": "",
        "paragraphs": [
            "韩公胸次有神奇，写得天闲八尺驹。",
            "曾为岐王天上赐，不随即护雨中驱。",
            "霜蹄奋迅追飞电，凤首昂藏似渴乌。",
            "春草青青华山曲，三边今日已无虞。"
        ],
        "notes": "",
        "id": "feb21e40a253c2de69559058f9f529d3"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题秋茄图",
        "preface": "",
        "paragraphs": [
            "忆昔毗山爱写生，瓜茄任我笔纵横。",
            "自怜老去翻成拙，学圃今犹学不成。"
        ],
        "notes": "",
        "id": "2df73ccee593fc5f9d9765d83dbb13af"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题石勒问道图",
        "preface": "",
        "paragraphs": [
            "磊落为人天下奇，来参佛法始知机。",
            "一言能悟圆通理，却笑刘聪事事非。"
        ],
        "notes": "",
        "id": "e4dec4798ffa687d1dab32aaeabce866"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题杨妃上马图",
        "preface": "",
        "paragraphs": [
            "唐室开元致太平，年年十月幸华清。",
            "当时马上多娇态，不相驱驰蜀道行。"
        ],
        "notes": "",
        "id": "1e2bc775b9dd0cd7e8cee3f76815fd95"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "中秋月",
        "preface": "",
        "paragraphs": [
            "皎皎无边白玉盘，年年此夕带愁看。",
            "松枝积翠欺人老，桂影浮香入鬓寒。",
            "常记醉来多谬误，又逢秋至辄悲酸。",
            "疎桐清露中庭下，泪洒西风为一弹。"
        ],
        "notes": "",
        "id": "7edc6ec4b9a0deabd3f3e2435f46ff96"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "天台杂书",
        "preface": "",
        "paragraphs": [
            "灵境无人桃自花，东风吹散赤城霞。",
            "山容对我横天末，柳色将春到水涯。",
            "王粲忆秦空有恨，杜陵入蜀更无家。",
            "干戈满眼何年定，回雁悠悠白日斜。"
        ],
        "notes": "",
        "id": "6f1d72552cd34d66ca27e045967953fa"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "夜宿南山僧寺",
        "preface": "",
        "paragraphs": [
            "高楼一日赏新晴，白羽停挥倚绣楹。",
            "尘世可怜人易老，海门还见月长生。",
            "蓬瀛缥缈南山小，殿阁森罗北斗横。",
            "今古登临尽如此，不须游子独含情。"
        ],
        "notes": "",
        "id": "57e4110b0b90a9b7679998338e8e198d"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题归去来图",
        "preface": "",
        "paragraphs": [
            "衡门植五柳，东篱采丛菊。",
            "长啸有余清，无奈酒不足。",
            "当世宜沈酣，作色召侮辱。",
            "乘兴赋归欤，千载一辞独。"
        ],
        "notes": "",
        "id": "f1378cb8516031126629814cad0a8fdf"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "春暮",
        "preface": "",
        "paragraphs": [
            "晴日溪光动草堂，两峰浮翠瞰沧浪。",
            "独挥羽扇成何事，更叹芒鞋为底忙。",
            "一水澄清鱼避影，万红狼藉蜨分香。",
            "东风自是无情物，白日杨花莫漫狂。"
        ],
        "notes": "",
        "id": "0adf707270414dcc3c619033d3fd0f50"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "题友人判太平归来诗卷",
        "preface": "",
        "paragraphs": [
            "宫锦翩翩五色麟，如君端合侍枫宸。",
            "山中老去陶弘景，湖曲归来贺季真。",
            "上界神仙足官府，此身城郭旧人民。",
            "还乡我结同盟社，只看桃花莫问春。"
        ],
        "notes": "",
        "id": "30427902d11b3b56bae54303aa40cb80"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "春日即事",
        "preface": "",
        "paragraphs": [
            "十日春风暄且妍，溪头花柳竞相鲜。",
            "美人遥隔山川外，社雨忽来尊俎前。",
            "白发青春犹故我，夕阳幽草自新阡。",
            "五陵公子莫相笑，曾散黄金乐少年。"
        ],
        "notes": "",
        "id": "be33ff26b07b47bb83068178f45f348b"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "杂诗  其一",
        "preface": "",
        "paragraphs": [
            "地僻秋深戎马闲，一尊随处且开颜。",
            "谁思铜雀埋黄土，但忆金人出汉关。",
            "六合茫茫天共远，五湖杳杳雁飞还。",
            "中年陶写无丝竹，王谢风流莫强攀。"
        ],
        "notes": "",
        "id": "da7becf57792325dd7b8326b470110df"
    },
    {
        "author": "钱选",
        "dynasty": "宋",
        "type": "诗",
        "rhythmic": "",
        "title": "杂诗  其二",
        "preface": "",
        "paragraphs": [
            "青春跃马两山间，溪柳岩花动客颜。",
            "日落孤城金铎振，草深荒冢石人闲。",
            "庾郎赋就元无味，阮籍途穷且未还。",
            "江左风流半摧谢，白头犹自绕乡关。"
        ],
        "notes": "",
        "id": "9222c904ef3c09cc994112007ef0a8bc"
    }
]