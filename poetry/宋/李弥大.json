[
    {
        "author": "李弥大",
        "dynasty": "宋",
        "type": "诗",
        "rhythmic": "",
        "title": "游洞庭山",
        "preface": "",
        "paragraphs": [
            "山浮群玉碧空沉，万顷光涵几许深。",
            "梵刹楼台嘘海蜃，洞天日月浴丹金。",
            "秋林结缘留连赏，春坞藏红次第吟。",
            "拟泛一舟追范蠡，从来世味不关心。"
        ],
        "notes": "",
        "id": "6b9e16d8c6c73c257c71bae5be862ab8"
    },
    {
        "author": "李弥大",
        "dynasty": "宋",
        "type": "诗",
        "rhythmic": "",
        "title": "尧峰院",
        "preface": "",
        "paragraphs": [
            "云峰何岧嶤，去天余几丈。",
            "其下蔚华林，幽禅屹相向。",
            "我游先朝暾，海日射巾杖。",
            "飞盖不须持，步步苍松障。",
            "山僧知我来，罗立凫雁行。",
            "提携两行人，为我谈实相。",
            "一种勿弦琴，三叹无声唱。",
            "开轩面东南，千里入俯仰。",
            "西登妙高台，更欲兹旷望。",
            "土断泽绕山，烟涛渺云浪。",
            "恐是六鳌连，蓬壶堕莽苍。",
            "又疑鲸入海，偃脊起青嶂。",
            "时方老火炽，金石流欲炀。",
            "须臾变云雨，为作雄风壮。",
            "翻手回凉秋，掀舞千林响。",
            "谁云免水宫，自是神龙藏。",
            "三高如可作，吾欲五湖访。",
            "洗足巨浸心，振衣孤峰上。",
            "寄语夸夺流，得饱但相忘。",
            "长哦可当歌，踏月下空旷。"
        ],
        "notes": "",
        "id": "24c51f0c81fa74e81b7c6e577ce8e58d"
    },
    {
        "author": "李弥大",
        "dynasty": "宋",
        "type": "诗",
        "rhythmic": "",
        "title": "无碍泉",
        "preface": "",
        "paragraphs": [
            "瓯研水月先春焙，鼎煮云林无碍泉。",
            "将谓苏州能太守，老僧还解觅诗篇。"
        ],
        "notes": "",
        "id": "da0b464be96dea3ae4450077f84582b4"
    },
    {
        "author": "李弥大",
        "dynasty": "宋",
        "type": "诗",
        "rhythmic": "",
        "title": "散步山村喜风俗淳朴小诗纪之",
        "preface": "",
        "paragraphs": [
            "山居时散步，所接多耕夫。",
            "或揖或不揖，颇忘尔与君。",
            "阴晴话愁喜，丰约道有无。",
            "电迅叹人寿，风波惊世途。",
            "超然心不累，朝市何有乎。"
        ],
        "notes": "",
        "id": "c84dbe2b576f2948909d3f14ae00d5a2"
    },
    {
        "author": "李弥大",
        "dynasty": "宋",
        "type": "诗",
        "rhythmic": "",
        "title": "亲旧有问山中事者示之以诗",
        "preface": "",
        "paragraphs": [
            "试与问秦汉，人家总不知。",
            "餐霞云窦冷，卧月石床欹。",
            "流水天常洗，桃花春自迟。",
            "年年深洞里，闲着一枰棋。"
        ],
        "notes": "",
        "id": "a3074147a109c85f7923c0ba98564a43"
    }
]