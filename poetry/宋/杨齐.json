[
    {
        "author": "杨齐",
        "dynasty": "宋",
        "type": "诗",
        "rhythmic": "",
        "title": "上元喜雪",
        "preface": "",
        "paragraphs": [
            "灵感手擎苍龙鞭，和风一道飞腾天。",
            "天公欲报大有岁，六花助与芳菲权。",
            "紫姑云辇归时节，太光碾碎桄榔叶。",
            "晓来楼阁万家春，白玉鸳鸯为新叠。",
            "垅头耕父被单褐，望岁欣欣掉歌舌。",
            "王孙却恨此宵寒，兰膏冻黑香轮滑。"
        ],
        "notes": "",
        "id": "4d029d2667f6ed220bac9e8840e4133d"
    },
    {
        "author": "杨齐",
        "dynasty": "宋",
        "type": "诗",
        "rhythmic": "",
        "title": "寒食野外",
        "preface": "",
        "paragraphs": [
            "寒食人家事踏青，偶躯羸马出效坰禽声唤雨娇相语，天色和春困不醒。",
            "芳草碧来丝作毯，好花红处锦为屏。",
            "回头画角江城晚，人倚秋千月半庭。"
        ],
        "notes": "",
        "id": "dae67a64a3dce99b369a370205977235"
    },
    {
        "author": "杨齐",
        "dynasty": "宋",
        "type": "诗",
        "rhythmic": "",
        "title": "寒食雨",
        "preface": "",
        "paragraphs": [
            "一片春阴一倍寒，万家春色寂无烟。",
            "冷催杜宇朝相唤，寒逼嫦娥夜不圆。",
            "添得僧家浇药水，负他公子赏花天。",
            "东君欲助之推怨，泪湿垂杨恨不眠。"
        ],
        "notes": "",
        "id": "df6f688ed9fafa17a9d730eb05ef20e5"
    },
    {
        "author": "杨齐",
        "dynasty": "宋",
        "type": "诗",
        "rhythmic": "",
        "title": "立秋后有感",
        "preface": "",
        "paragraphs": [
            "一雨助凉天气醒，夜来残叶报秋声。",
            "人歌曼倩书重发，客笑相如赋未成。",
            "惊破鹤心宵露重，送他鸿翼晚风清。",
            "功名未了男儿事，争遣心头系得旌。"
        ],
        "notes": "",
        "id": "ace2063521adef3c40efd4e65ebafbe7"
    },
    {
        "author": "杨齐",
        "dynasty": "宋",
        "type": "诗",
        "rhythmic": "",
        "title": "和中秋对月",
        "preface": "",
        "paragraphs": [
            "素籥中分漏箭迟，玉盘飞上绛河涯。",
            "自缘人意夸今夜，岂是蟾光胜旧时。",
            "千里放开天地景，一轮题尽古今诗。",
            "吴刚树下遥相许，来岁春风此处期。"
        ],
        "notes": "",
        "id": "3e5e69376407c0f1806e9f995c7b1b18"
    },
    {
        "author": "杨齐",
        "dynasty": "宋",
        "type": "诗",
        "rhythmic": "",
        "title": "中秋不见月",
        "preface": "",
        "paragraphs": [
            "八月露沉天气秋，霜轮何事苦淹留。",
            "一宵老兔不成魄，几处诗人却下楼。",
            "水部阶前闻细雨，袁宏渚上见归舟。",
            "明年未必无仙桂，何用厌厌此夜愁。"
        ],
        "notes": "",
        "id": "60bd6b88cce9b7c38cf74a55abc3a1ab"
    },
    {
        "author": "杨齐",
        "dynasty": "宋",
        "type": "诗",
        "rhythmic": "",
        "title": "冬至夜旅怀",
        "preface": "",
        "paragraphs": [
            "乱霜如叶扑窗寒，愁到心如欲断弦。",
            "凤管阳才一声起，蟾轮月已九分圆。",
            "拥炉酌冻酒相对，欹枕背残灯未眠。",
            "乞得晓钟西拜望，露中香为祝亲燃。"
        ],
        "notes": "",
        "id": "0618a348983b050135a69a08e49bbf21"
    }
]