[
    {
        "author": "龚孟夔",
        "dynasty": "宋",
        "type": "诗",
        "rhythmic": "",
        "title": "送孟和卿平阳寻母",
        "preface": "",
        "paragraphs": [
            "杜羔念母心最苦，岂意一朝逢泽潞。",
            "母惊儿貌似乃翁，儿抱母啼泪如雨。",
            "五十孺慕朱寿昌，刺血写经毛发苍。",
            "间关同州晚相见，迎侍亲舆归故乡。",
            "人生百年一弹指，母恩未报情曷已。",
            "团𪢮尊前舞彩衣，大胜世间朱与紫。",
            "子行万里涉风沙，誓不见母不还家。",
            "儿今发落母应老，道旁看者还咨嗟。",
            "临川孟氏号雍睦，家世来此澶渊族。",
            "婆娑老慕紫荆花，料想春风依旧绿。"
        ],
        "notes": "",
        "id": "1eaaf163961a31a55f2a7511a0428abf"
    }
]