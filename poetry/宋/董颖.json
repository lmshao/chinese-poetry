[
    {
        "author": "董颖",
        "dynasty": "宋",
        "type": "诗",
        "rhythmic": "",
        "title": "江上",
        "preface": "",
        "paragraphs": [
            "万顷沧江万顷秋，镜天飞雪一双鸥。",
            "摩挲数尺沙边柳，待汝成阴系钓舟。"
        ],
        "notes": "",
        "id": "a6237e28a07794612e099f302623e245"
    },
    {
        "author": "董颖",
        "dynasty": "宋",
        "type": "诗",
        "rhythmic": "",
        "title": "题赵质夫艇斋  其一",
        "preface": "",
        "paragraphs": [
            "画舫风流六一翁，君分小样过江东。",
            "拥袍坐对舒波月，不减披蓑雪浪中。"
        ],
        "notes": "",
        "id": "bd90a98e776e8e38c3fdc71ce53bc9ee"
    },
    {
        "author": "董颖",
        "dynasty": "宋",
        "type": "诗",
        "rhythmic": "",
        "title": "题赵质夫艇斋  其二",
        "preface": "",
        "paragraphs": [
            "瘦竹吟风横笛处，丛蕉著雨打蓬时。",
            "锦鳞只向铜盘钓，鳙比松江似更奇。"
        ],
        "notes": "",
        "id": "8efd0e6c3100da96dbac9f085b3fc799"
    },
    {
        "author": "董颖",
        "dynasty": "宋",
        "type": "诗",
        "rhythmic": "",
        "title": "宿叶陂用前韵",
        "preface": "",
        "paragraphs": [
            "别业松间八九椽，何宜清夜对床眠。",
            "飞流溅沫知何处，环珮余青到枕前。"
        ],
        "notes": "",
        "id": "5a8555ee3d8f4f7dd96fae6adb0bf170"
    },
    {
        "author": "董颖",
        "dynasty": "宋",
        "type": "诗",
        "rhythmic": "",
        "title": "题龙岩居士墨梅",
        "preface": "",
        "paragraphs": [
            "龙岩戏墨作横枝，韵胜何妨不入时。",
            "黑雾玄霜遮缟袂，玉妃谪堕畏人知。"
        ],
        "notes": "",
        "id": "629275f606b4eb072f3b41c8f5fc0e26"
    },
    {
        "author": "董颖",
        "dynasty": "宋",
        "type": "诗",
        "rhythmic": "",
        "title": "题舫斋",
        "preface": "",
        "paragraphs": [
            "措顾蛟龙鼍宅九衢，谁能经济运雄图。",
            "先生道义为舟楫，可但三江与五湖。"
        ],
        "notes": "",
        "id": "dfbba87939c3bda53ba7ba0542f5918e"
    },
    {
        "author": "董颖",
        "dynasty": "宋",
        "type": "诗",
        "rhythmic": "",
        "title": "寄题杨德辰清隐堂借至游老人韵",
        "preface": "",
        "paragraphs": [
            "杨郎丘壑尚，草堂修竹林。",
            "去郭十里近，而无车马音。",
            "鹤怨不应闻，鸥盟政尔寻。",
            "九畹兰荃富，三径蓬蒿深。",
            "窗间焦尾曲，聊答清风吟。",
            "英英彼白云，出岫得无心。",
            "渊明既容膝，那复历岖嵚。",
            "狂夫十年狂，客鬓吴霜侵。",
            "因君发深省，杖藜合从今。",
            "寄傲有余地，不妨成盍簪。"
        ],
        "notes": "",
        "id": "690cc1918b4d1fb5638c0b88f79161b5"
    },
    {
        "author": "董颖",
        "dynasty": "宋",
        "type": "诗",
        "rhythmic": "",
        "title": "次韵文约赠行",
        "preface": "",
        "paragraphs": [
            "归买农畴一饱休，乌鸢储肉且身谋。",
            "扁舟欲趁晚潮发，别袂莫烦樽酒留。",
            "松菊有情供好梦，氛埃无赖犯征裘。",
            "明年驿使相逢处，还折梅花寄我不。"
        ],
        "notes": "",
        "id": "14af328ab4e325cf21be9e55c14a3494"
    },
    {
        "author": "董颖",
        "dynasty": "宋",
        "type": "诗",
        "rhythmic": "",
        "title": "呈泽中明府",
        "preface": "",
        "paragraphs": [
            "能延仓卒客，不以在亡辞。",
            "错倒蔡邕屣，初无匡鼎诗。",
            "病多殊怕酒，算少敢谈棋。",
            "愿见纤纤玉，轻红擘荔枝。"
        ],
        "notes": "",
        "id": "bbb9e6913458a9615378372c79f37a25"
    },
    {
        "author": "董颖",
        "dynasty": "宋",
        "type": "诗",
        "rhythmic": "",
        "title": "旅中追和微之韵示詹次山",
        "preface": "",
        "paragraphs": [
            "日近长安远，风高易水寒。",
            "畏途君莫问，何啻上天难。"
        ],
        "notes": "",
        "id": "3c2d7417cc70cdb84eb4f35cf7526e92"
    },
    {
        "author": "董颖",
        "dynasty": "宋",
        "type": "诗",
        "rhythmic": "",
        "title": "贺曾修撰帅江陵  其一",
        "preface": "",
        "paragraphs": [
            "控蜀连吴最上流，清时词伯拜元侯。",
            "骎骎和气随千骑，籍籍英声慰十州。",
            "士识朝宗方定价，客依刘表祇销忧。",
            "三朝开济元勋后，蝉冕还应映黑头。"
        ],
        "notes": "",
        "id": "b18a95c9a92f709afdd6a47519e80bd2"
    },
    {
        "author": "董颖",
        "dynasty": "宋",
        "type": "诗",
        "rhythmic": "",
        "title": "贺曾修撰帅江陵  其二",
        "preface": "",
        "paragraphs": [
            "荆州刺史苏州似，可但超然五字诗。",
            "试问清香凝寝处，何如夜雨对床时。",
            "风流云散心方折，月落参横角更悲。",
            "堂下为公理修竹，琳瑯他日照幽姿。"
        ],
        "notes": "",
        "id": "5cfad3973909cec3398391f4256e9851"
    },
    {
        "author": "董颖",
        "dynasty": "宋",
        "type": "诗",
        "rhythmic": "",
        "title": "贺曾修撰帅江陵  其三",
        "preface": "",
        "paragraphs": [
            "大府山河壮，严城鼓角雄。",
            "先声消鼠辈，善颂到牛童。",
            "八境风烟上，千篇咳唾中。",
            "鼇头聊尔耳，归觐大明宫。"
        ],
        "notes": "",
        "id": "0b880522cbbe1f4ee9e578757a926587"
    },
    {
        "author": "董颖",
        "dynasty": "宋",
        "type": "诗",
        "rhythmic": "",
        "title": "贺曾修撰帅江陵  其四",
        "preface": "",
        "paragraphs": [
            "化蜀归来欲醉吟，君王又起福淮民。",
            "旌旗光动迟迟日，鼓角声传盎盎春。",
            "风采十州安抚使，典刑四海老成人。",
            "屯田小试营平策，蚤晚论思从紫辰。"
        ],
        "notes": "",
        "id": "8602991c717e27eb9a3e9df58c86519a"
    },
    {
        "author": "董颖",
        "dynasty": "宋",
        "type": "诗",
        "rhythmic": "",
        "title": "贺曾修撰帅江陵  其五",
        "preface": "",
        "paragraphs": [
            "麟符虎节烂龙光，势重侯藩壮帝乡。",
            "那复谢玄将淝水，政烦汲黯守淮阳。",
            "咄嗟万户无穷惠，清净三州已试方。",
            "余事不妨哦妙句，韦郎韵胜寝凝香。"
        ],
        "notes": "",
        "id": "162efae425f723fd7443813d4fd1dae6"
    },
    {
        "author": "董颖",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "云壑酿成千嶂雨，风苹吹老一汀秋。"
        ],
        "notes": "",
        "id": "ba47a0a165ef8deb2533b0bbeea82b3e"
    }
]