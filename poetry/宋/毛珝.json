[
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "西兴",
        "preface": "",
        "paragraphs": [
            "蚤暮船争渡，都城隔岸间。",
            "昔为渔钓地，今作利名关。",
            "潮探尘中事，年催客里颜。",
            "水僊花又发，吾欲老江湾。"
        ],
        "notes": "",
        "id": "8d2a843a86a47c7a8d2402eef6a1105b"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "寓池之清夷堂",
        "preface": "",
        "paragraphs": [
            "堂静草侵廊，羁怀未易忘。",
            "近城知郡圃，有佛即僧坊。",
            "恶句书盈壁，空樽垒到墙。",
            "使君临宠外，满目树苍苍。"
        ],
        "notes": "",
        "id": "e1b86ff640bea53c7c69563d5aafc64e"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "送客游吴",
        "preface": "",
        "paragraphs": [
            "水乡秋易冷，珍重过吴松。",
            "在旅虽难遣，于诗莫厌攻。",
            "一轮僧寺月，半夜客船钟。",
            "况有贤州牧，知音是旧逢。"
        ],
        "notes": "",
        "id": "76f45181ce5f3e3da7d9caa882d4fc3f"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "小至",
        "preface": "",
        "paragraphs": [
            "九地阳初动，披衣起拥𬬻。",
            "门前初去马，窗外渐啼乌。",
            "云色呈金未，梅梢破玉无。",
            "焚香待天晓，点易自研朱。"
        ],
        "notes": "",
        "id": "8fad7c98deba73be05d2bb5be00e1c3b"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "庐山栖贤寺",
        "preface": "",
        "paragraphs": [
            "名重于诸刹，前贤旧隠踪。",
            "无人知有路，隔树忽闻钟。",
            "瀑壮山疑裂，云深寺若封。",
            "或传遗稿在，三叩昔时松。"
        ],
        "notes": "",
        "id": "4d48d1a9a627e42ab979b8049ad6c735"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "登黄岗清淮门",
        "preface": "",
        "paragraphs": [
            "风吹芦叶江头路，江水江天共秋暮。",
            "边淮寒早客行稀，只有征鸿向南去。",
            "征鸿自去书不来，远衣未寄凭谁催。",
            "孤城惨咽暮笳起，城下荒榛接淮水。"
        ],
        "notes": "",
        "id": "08aeaf2d0c4af718db79489ec18e26d4"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "种竹",
        "preface": "",
        "paragraphs": [
            "山居无力尘居俗，有客劝予惟种竹。",
            "种成贫家可骤富，翠色琅玕遶君屋。",
            "清晨荷鉏𣃁溪岸，分得溪光入城绿。",
            "暮年百事课功迟，坐待春风满林玉。"
        ],
        "notes": "",
        "id": "96636dd18f56274a31e89da3fef4b0e0"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "墨龙",
        "preface": "",
        "paragraphs": [
            "真人尸居雷八荒，断砖残墨生苍茫。",
            "鲵桓下𥉻九渊黑，神光倒射角与亢。",
            "明明元气淋漓迹，水底焚槐海波赤。",
            "周流万化元无极，姑使人心识天则。"
        ],
        "notes": "",
        "id": "de4655528d9a1a7008938b15cd74f042"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "湘江",
        "preface": "",
        "paragraphs": [
            "湘江谁道无情水，宝瑟声寒愁帝子。",
            "安知日月在中天，万古重瞳元不死。",
            "楚南楚北千里云，持香遥礼云中君。",
            "莫起悲风助骚怨，兰枯菊瘁不堪闻。"
        ],
        "notes": "",
        "id": "cfcf6412f699e557b3dbeec8aee444e0"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "东风",
        "preface": "",
        "paragraphs": [
            "东风煦妪如慈乳，欲报生成恨无所。",
            "自粘花片作斑衣，起捧春醪劝春举。",
            "傍人笑我老如许，我亦笑渠将及汝。",
            "梅花也笑柳都舞，君如不饮出童羖。"
        ],
        "notes": "",
        "id": "9be7d74c0fb4b98d3d41cc961da973fd"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "浙江",
        "preface": "",
        "paragraphs": [
            "白鹇旧事随波去，太极阴阳自吞吐。",
            "长虹夜贯黑头船，四纪沙迎相公路。",
            "冯夷作剧真等闲，五都有客雄其间。",
            "上林三官浪忧国，千年海底生铜山。"
        ],
        "notes": "",
        "id": "a2b134a1a9c3f2200ea90ec0b593f5e0"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "桧瀑",
        "preface": "",
        "paragraphs": [
            "娲皇失补天南角，一道银河落君屋。",
            "又疑元气自周流，不然泻尽谁能续。",
            "瀑边老桧尤可人，髯疎骨瘦皮鳞皴。",
            "崩崖欲压全不惧，夜半潜蛟暗来去。"
        ],
        "notes": "",
        "id": "42ae7ab2901cf6d8e7f07cdc1f97ed53"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "富川邂逅戚叔开",
        "preface": "",
        "paragraphs": [
            "百虫阫蛰鴈奔忙，君从何来两袂霜。",
            "大冠如箕盍齐鲁，此地无乃惊吠厖。",
            "钓竿曾笑江湖窄，尺水讵容投犗客。",
            "取羝为君向东𫐈，一声裂石扶桑白。"
        ],
        "notes": "",
        "id": "658b7edb85fc1408158105f1f2161147"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "虎丘",
        "preface": "",
        "paragraphs": [
            "阿鸿血染吴苔碧，气彻重泉埋不得。",
            "千年至宝复归天，颠倒海中飞霹雳。",
            "至今荒怪列虞初，罅石千寻骇游客。",
            "寺边别庙是何神，月黑伽蓝问周易。"
        ],
        "notes": "",
        "id": "abbbb14aa033326cc36643f77be39941"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "月",
        "preface": "",
        "paragraphs": [
            "人言月里仙人住，隠约娑罗树根兔。",
            "玄霜捣就亦多年，不见有人曾得度。",
            "清光偏照边城秋，城边白骨胎王侯。",
            "王侯白骨卒未已，龟蚌吸月独不死。"
        ],
        "notes": "",
        "id": "8a0ae60a2f4562decca24f3af89e01a2"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "丹阳馆",
        "preface": "",
        "paragraphs": [
            "渡江第一南来驿，几度华堂延鴈客。",
            "百年运逐晓云空，愁杀鞮官老无职。",
            "南徐今日古阳关，不断歌声祖离席。",
            "国雠已复事尤多，折损年年春柳碧。"
        ],
        "notes": "",
        "id": "1bd2a2c048f9bf5edd7a733fca531818"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "富池庙",
        "preface": "",
        "paragraphs": [
            "船头蜀锦三千尺，倒影长虹浸寒碧。",
            "相逢不是紫髯郎，鹦鹉洲边眼生棘。",
            "江头箫鼓杂灵鸦，人道阴兵曾护国。",
            "安知楼下雪千堆，不是吞曹气冲激。"
        ],
        "notes": "",
        "id": "e2e459614daba2a909d7d92466cbadf2"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "秋日即事",
        "preface": "",
        "paragraphs": [
            "黄花暴日香欲醉，黄蜂抱香暖欲睡。",
            "老夫邂逅亦欣然，一段先天画前意。",
            "喧喧归雀聒丛篁，夕风欲转明朝霜。",
            "花摇蜂醒我亦觉，斜阳一片秋茫茫。"
        ],
        "notes": "",
        "id": "e02f39373211047a38cd6163e20eff2f"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "甲午江行",
        "preface": "",
        "paragraphs": [
            "百川无敌大江流，不与人间洗旧雠。",
            "残虏自缘他国废，诸公空负百年忧。",
            "边寒战马全装铁，波阔征船半起楼。",
            "一举尽收关洛旧，不知销得几分愁。"
        ],
        "notes": "",
        "id": "a8273eafbfced7bafbd33a8dfa7c1bf4"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "寓兴国之十咏亭呈诸友",
        "preface": "",
        "paragraphs": [
            "断垣荒棘疑无路，忽有幽亭一亩余。",
            "不称郡侯来把酒，偏宜野客借观书。",
            "临堦汲水防苔滑，隔岸看山爱柳疏。",
            "非有旧交时下顾，十分风味落樵渔。"
        ],
        "notes": "",
        "id": "d614b5171eea4d1c1153a435a68a82cb"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "中年",
        "preface": "",
        "paragraphs": [
            "中年已悟昔皆非，正学无师更可悲。",
            "诗道纵能通阃域，圣经曾未涉藩篱。",
            "拟从周子参无极，更为东莱续近思。",
            "适意舞雩时一咏，区区何用苦吟为。"
        ],
        "notes": "",
        "id": "effea13e3206544fd253a0af107c39a9"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "寓泉之定空寺",
        "preface": "",
        "paragraphs": [
            "斋钟声断佛香销，闲步虚廊转几遭。",
            "浊世自缘君不舍，青山岂是俗难逃。",
            "鸟如留客音声好，松似骄人意气高。",
            "因悟宿根元自有，栽培功浅长蓬蒿。"
        ],
        "notes": "",
        "id": "a200a09d7fe6e56d09df8818db53efab"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "掩卷",
        "preface": "",
        "paragraphs": [
            "盈箱积案欲何如，误尽苍生半属渠。",
            "陆贽外谁无负学，臯陶前是读何书。",
            "凿开素朴惟三画，斲碎真淳遂五车。",
            "安得六经行世外，民风尽返结绳初。"
        ],
        "notes": "",
        "id": "41a4434d2df43088a6d8507733f53252"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "谢胡默堂",
        "preface": "",
        "paragraphs": [
            "创新小阁画难成，肯借山翁养病身。",
            "万事不忧知有命，数椽分庇可无人。",
            "观书漆几明于镜，欹枕藤床软胜茵。",
            "终恐傍门心未稳，弊庐虽弊每驰神。"
        ],
        "notes": "",
        "id": "2131cf3a10ea4be34041c91bd6c13be4"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "寓泉之安溪",
        "preface": "",
        "paragraphs": [
            "已恨逢人语不通，更堪烟岭隔千重。",
            "山城纵是如花好，海雾终愁似墨浓。",
            "远信断无鸿可寄，故乡惟有月相逢。",
            "闲于荔绿蕉红处，步屧时留到晚钟。"
        ],
        "notes": "",
        "id": "afd0a160438791cce2662721651ec0ae"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "雪",
        "preface": "",
        "paragraphs": [
            "无雨无云晓色干，忽惊瑰璧满簷端。",
            "不教声到窗前觉，应恐愁添屋下寒。",
            "占瑞农官寻玉尺，析酲公子索金盘。",
            "柴门睡起无多事，卷上疏帘带竹看。"
        ],
        "notes": "",
        "id": "e9cedbe2e6b3e4ecb423a5e2b34109a1"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "关心",
        "preface": "",
        "paragraphs": [
            "关心岁月似惊波，少日无成奈老何。",
            "别久帝京知事少，住长客舍识人多。",
            "典衣酤酒杯难满，借壁题诗字易磨。",
            "早信出门无遇合，故山只合守樵柯。"
        ],
        "notes": "",
        "id": "4c1d2b55c0477510ab56241f091026fb"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "通之海山楼落成",
        "preface": "",
        "paragraphs": [
            "千寻雉堞一朝兴，五马行庖此落成。",
            "地峻鬼神愁设险，楼高星斗听谈兵。",
            "霞羞彩帜依山歛，月鬭金杯出海明。",
            "更有万堆飞石在，寄声残羯盍魂惊。"
        ],
        "notes": "",
        "id": "926dbfab9f4d71ce017001e87fedd553"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "凤凰台",
        "preface": "",
        "paragraphs": [
            "江山依旧昔人非，多少兴亡问不知。",
            "鴈去又逢重到日，凤归安得再来时。",
            "风吹木叶随渔艇，霜压芦花出酒旗。",
            "特地待吟吟未稳，数声昏笛戍楼吹。"
        ],
        "notes": "",
        "id": "3afa44f033d5cf885e7d8de68b0c142d"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "学道",
        "preface": "",
        "paragraphs": [
            "学道先须学忍贫，缊袍蔬食当华珍。",
            "抠衣所欠参前辈，开卷犹欣见古人。",
            "暗坐雨窗心似月，冷眠雪屋气如春。",
            "向来酷意耽吟事，今亦相忘越与秦。"
        ],
        "notes": "",
        "id": "37fbe4754c001e08ac4ff78d67287bbb"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "赠碧蜍",
        "preface": "",
        "paragraphs": [
            "鸢飞鱼跃两悠悠，造物何心莫问休。",
            "但得一杯长在手，不须万户更封侯。",
            "人间有梦何非蝶，物外忘机即是鸥。",
            "我亦青鞵行脚者，会摩铜狄话重游。"
        ],
        "notes": "",
        "id": "2c74cb933a3891bdb75d7b2f651731ab"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "人才",
        "preface": "",
        "paragraphs": [
            "但得人才即治安，不忧外侮敢相干。",
            "学关世道方为士，业晓农家始是官。",
            "国力在兵堪用少，虏情如鬼欲驱难。",
            "岂无一代奇男子，抱膝无言静处看。"
        ],
        "notes": "",
        "id": "8e0e81fa9970f72299f09e2e07fd6fb8"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "和张梅深四首  其一",
        "preface": "",
        "paragraphs": [
            "几踏槐花角寸长，担簦羞作老来忙。",
            "立身早慕千层塔，阅世今知百戏场。",
            "从辟谷来惟嗜酒，自栽梅后不烧香。",
            "人生底为青衫急，亦有秋荷可制裳。"
        ],
        "notes": "",
        "id": "6cfc14d92de51cb60caea3e3b2aad1c4"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "和张梅深四首  其二",
        "preface": "",
        "paragraphs": [
            "不用悲歌抚铗长，古无人可免身忙。",
            "存心未必耕无地，涉世难忘选有场。",
            "新别水云书尚湿，旧题松桂笔犹香。",
            "只缘误触神舟走，惆怅京尘涴薜裳。"
        ],
        "notes": "",
        "id": "1c2119ed305efa8f6f277749a9de44ca"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "和张梅深四首  其三",
        "preface": "",
        "paragraphs": [
            "我策曾无一策长，一生蚁踏历间忙。",
            "持经佛寺新投社，寄食田家旧筑场。",
            "古剑放教龙逐伴，残书分与蠹餐香。",
            "不愁死去无名在，化作千年老鹤裳。"
        ],
        "notes": "",
        "id": "4edf27e5455eb9ff5017985296e35c39"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "和张梅深四首  其四",
        "preface": "",
        "paragraphs": [
            "凫鹤都休较短长，静非无用动非忙。",
            "闲将诗卷排科甲，戏把文枰列战场。",
            "无地可施行话柄，有天须监格心香。",
            "功名细看时来耳，珍重渔蓑即衮裳。"
        ],
        "notes": "",
        "id": "bb2e7e408d3f75f8ad0efd2f5d707160"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "古出塞",
        "preface": "",
        "paragraphs": [
            "初说戍渔阳，俄传出定襄。",
            "朝朝征马过，春草不曾长。"
        ],
        "notes": "",
        "id": "4cd59dae7f0cb6484d5c06333007b7aa"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "山月",
        "preface": "",
        "paragraphs": [
            "山月共徘徊，山泉酌一杯。",
            "诗成无笔写，画石记苍苔。"
        ],
        "notes": "",
        "id": "2c5302c686405387d154cd113a661d1e"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "书墨竹",
        "preface": "",
        "paragraphs": [
            "伯夷有宿世契，子猷结千古交。",
            "烟外三叶五叶，雨中一梢两梢。"
        ],
        "notes": "",
        "id": "342862aeb64eb36d0f7b3e235d4492ba"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "观星",
        "preface": "",
        "paragraphs": [
            "九天有象不虚呈，历历都关国重轻。",
            "汉客可无经济意，只将牛女问君平。"
        ],
        "notes": "",
        "id": "2db3c8173a75df0268ecd1be7cab7bb3"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "海陵",
        "preface": "",
        "paragraphs": [
            "绕城无数菜花黄，隔岸蒹葭接大荒。",
            "不分塞鸿偏得意，年年春老未还乡。"
        ],
        "notes": "",
        "id": "d249c378b73fea9ab2f27f70cbd3a862"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "海陵之堡城  其一",
        "preface": "",
        "paragraphs": [
            "四面蒹葭水接天，中间一片是人烟。",
            "相逢尽喜干戈息，白鹭飞来立战船。"
        ],
        "notes": "",
        "id": "51588236e92271973a76988b01147b4f"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "海陵之堡城  其二",
        "preface": "",
        "paragraphs": [
            "傍城三十里芙蕖，怪底繁华浙景无。",
            "元是近边农事少，全凭莲藕当官租。"
        ],
        "notes": "",
        "id": "9fb18943c137b74035efa1054cb72cbc"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "海陵之堡城  其三",
        "preface": "",
        "paragraphs": [
            "边声藉藉早秋风，稻未黄时枣又红。",
            "莫厌水乡迁避苦，全家载入绿荷中。"
        ],
        "notes": "",
        "id": "5390f2ee41314b43f1b4702b42af54f9"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "仪真  其一",
        "preface": "",
        "paragraphs": [
            "频年岁稔少干戈，到处人能贩五河。",
            "只道鹾舟偏辐辏，玉杯泾段近年多。"
        ],
        "notes": "",
        "id": "73d2600e9e00c5e8029c8e00b730109e"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "仪真  其二",
        "preface": "",
        "paragraphs": [
            "多旨楼边古柳斜，龙渊寺里隔荷花。",
            "清风尽日无人管，半属僧家半妓家。"
        ],
        "notes": "",
        "id": "7606aea08e5caf7a4ae785d2cba6e164"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "仪真  其三",
        "preface": "",
        "paragraphs": [
            "贩来北枣堪充膳，种得西瓜可析酲。",
            "总是中原旧风物，不堪今日是边城。"
        ],
        "notes": "",
        "id": "b36b2d934ed07a5f3820c0290688f1ce"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "晚凉",
        "preface": "",
        "paragraphs": [
            "窗前洒地著胡床，浴罢闲来坐晚凉。",
            "更取壁灯移暗处，待他月上竹边墙。"
        ],
        "notes": "",
        "id": "c783efd038b5e7268db722a75b055c18"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "南山有梅花",
        "preface": "",
        "paragraphs": [
            "南山有梅花，高者五丈余。",
            "半空发清香，天人为踟蹰。",
            "城中三尺本，登盆缀流苏。",
            "进之画堂上，笑彼何粗疎。"
        ],
        "notes": "",
        "id": "946a0a41c7cc55ba17fafc0284ab4d87"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "山中吟七首  其一",
        "preface": "",
        "paragraphs": [
            "幽幽山上松，泠泠松下井。",
            "白石当银床，青萝作修绠。",
            "山翁独酌余，无客可堪请。",
            "葛洪分炼丹，陆羽求煎茗。"
        ],
        "notes": "",
        "id": "5b78f5d5da25774e20077b9075b7b379"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "山中吟七首  其二",
        "preface": "",
        "paragraphs": [
            "采薇作庭实，纫兰作筐篚。",
            "持以荐王公，谓可苹藻比。",
            "王公龋齿谢，王门何用此。",
            "问客姓与名，或是孤竹子。"
        ],
        "notes": "",
        "id": "2148f325e23bfc869b135e640b345b74"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "山中吟七首  其三",
        "preface": "",
        "paragraphs": [
            "山中夜读书，山鬼来相试。",
            "隔窗问疑难，颇及尧舜事。",
            "予非卯金人，安能动星纬。",
            "划然一推窗，余音入空翠。"
        ],
        "notes": "",
        "id": "4602f92121fde905abdedfae6d41a5f5"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "山中吟七首  其四",
        "preface": "",
        "paragraphs": [
            "山翁不能文，亦免时流笑。",
            "早爱沧浪歌，知词不知调。",
            "长年山水间，所业只耕钓。",
            "偶得千龄龟，遂通八卦兆。"
        ],
        "notes": "",
        "id": "52dd843936fd967c67ae45450f818201"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "山中吟七首  其五",
        "preface": "",
        "paragraphs": [
            "山花开满枝，山鸟啼无时。",
            "君胡欲弃此，自取尘污为。",
            "山猿囓君屦，山鹿衔君衣。",
            "挽君君不留，去去终何归。"
        ],
        "notes": "",
        "id": "a17b5495b5ea57638dadf1ea9d8e7034"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "山中吟七首  其六",
        "preface": "",
        "paragraphs": [
            "槲叶可以衣，松实可疗饥。",
            "骑鹿下山去，儗说高人知。",
            "高人不可得，纷纷却语谁。",
            "晓窗白云过，且自相同归。"
        ],
        "notes": "",
        "id": "3e8af172575b75d9c4404877a5f77783"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "山中吟七首  其七",
        "preface": "",
        "paragraphs": [
            "题牋寄亲友，早早山中来。",
            "紫芝既可采，蟠桃行当开。",
            "持书托南风，北风复吹回。",
            "爱之不可见，落日令人哀。"
        ],
        "notes": "",
        "id": "30c4871a292e03c520d8a88076e6ef18"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "己酉客淮",
        "preface": "",
        "paragraphs": [
            "烽燧春尤急，人才叹寂寥。",
            "恨无黄石略，难致碧幢招。",
            "守堑宵仍甲，防城晓未桥。",
            "又传经一雪，残哨亦萧萧。"
        ],
        "notes": "",
        "id": "8012f39d97fe871015636a04a015c42f"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "过黄山法华寺",
        "preface": "",
        "paragraphs": [
            "积雪满松岗，兹行为悼亡。",
            "本非求吉地，祇欲近禅坊。",
            "外物心如水，流年鬓已霜。",
            "只应双卜宅，永此礼空王。"
        ],
        "notes": "",
        "id": "63cb5694895ed389fae0f7e1c0dbf0db"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "送田耕月游吴  其一",
        "preface": "",
        "paragraphs": [
            "衣笈诗囊外，身轻费亦轻。",
            "不妨船眼窄，时上岸头行。",
            "橘里逢霜信，松江问水程。",
            "吴中闻岁稔，新籴想须平。"
        ],
        "notes": "",
        "id": "822f8a672aac2dc7bcea1f0d8af86d6b"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "送田耕月游吴  其二",
        "preface": "",
        "paragraphs": [
            "登桥仍问渡，迢递到吴中。",
            "倩仆挑茶灶，移船避钓筒。",
            "月生林屋洞，潮接馆娃宫。",
            "得句人传去，苏牋价益穹。"
        ],
        "notes": "",
        "id": "c2fc445a9dfe4617eebb1c50f8ad4f49"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "送田耕月游吴  其三",
        "preface": "",
        "paragraphs": [
            "此去姑苏郡，都无五日程。",
            "仍闻新太守，最重旧交情。",
            "有句梅边索，无田月下耕。",
            "双亲方待养，吾亦勉君行。"
        ],
        "notes": "",
        "id": "30be285ef72801ffb693963f102c4bd2"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "湓江",
        "preface": "",
        "paragraphs": [
            "远树一重重，烟村与市通。",
            "难寻元亮宅，遥酹菊花丛。",
            "蜀浪帆樯外，庐山几席中。",
            "何时边事息，来此作渔翁。"
        ],
        "notes": "",
        "id": "8e416f13b54787bac53acfe4a0b93596"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "吴门田家十咏  其一",
        "preface": "",
        "paragraphs": [
            "去年一涝失冬收，逋债于今尚未酬。",
            "偶为灼龟逢吉兆，再供租约赁耕牛。"
        ],
        "notes": "",
        "id": "cff068d9b077c7e7c27e82354c6b170f"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "吴门田家十咏  其二",
        "preface": "",
        "paragraphs": [
            "竹罾两两夹河泥，近郭沟渠此最肥。",
            "载得满船归插种，胜如贾贩岭南归。"
        ],
        "notes": "",
        "id": "dc56fc0a0c7c8f1788d37bd7fcb7bd1f"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "吴门田家十咏  其三",
        "preface": "",
        "paragraphs": [
            "到处车声转水劳，东乡人事独逍遥。",
            "一堤滟滟元非雨，总是吴江淡水潮。"
        ],
        "notes": "",
        "id": "9831b3537021fadb60a9fa1a6efd2270"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "吴门田家十咏  其四",
        "preface": "",
        "paragraphs": [
            "今年田事谢苍苍，尽有瓶罂卒岁藏。",
            "只恐主家增斛面，双鸡先把献监庄。"
        ],
        "notes": "",
        "id": "72b4ec726877245b36e6e3599bf3086a"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "吴门田家十咏  其五",
        "preface": "",
        "paragraphs": [
            "主家租入有常规，十月开仓不许违。",
            "占得头筹先众了，绕身红彩送将归。"
        ],
        "notes": "",
        "id": "fa765f4d989f578eb3b2a9ba84cead41"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "吴门田家十咏  其六",
        "preface": "",
        "paragraphs": [
            "西乡本是最高乡，今岁收成亦倍常。",
            "瓦鼓彩亭连日閙，谁家不谢白龙王。"
        ],
        "notes": "",
        "id": "3e1526d7e55007fba515caabc7cb972d"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "吴门田家十咏  其七",
        "preface": "",
        "paragraphs": [
            "村村鼓笛乐秋成，露未凝霜水未冰。",
            "无頼酒家偏罔利，隔年早挂上元灯。"
        ],
        "notes": "",
        "id": "f30ddd21e8de6171b813b25c301b132c"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "吴门田家十咏  其八",
        "preface": "",
        "paragraphs": [
            "田家少妇最风流，白角冠儿皂盖头。",
            "笑问傍人披得称，已遮日色又遮羞。"
        ],
        "notes": "",
        "id": "fb455bcadb82223752a343996e600fad"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "吴门田家十咏  其九",
        "preface": "",
        "paragraphs": [
            "长襟侈袖若僧衣，闲荡扁舟入郭嬉。",
            "好是醉归村舍晚，声声耳畔阿郎儿。"
        ],
        "notes": "",
        "id": "141f76a34e9cc1eec4a171f8f7f6d8a1"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "吴门田家十咏  其一○",
        "preface": "",
        "paragraphs": [
            "主家文牓又围田，田甲科丁各备船。",
            "下得桩深笆土稳，更迁垂柳护围边。"
        ],
        "notes": "",
        "id": "3c6f93fe00bfe6c19e953c22b2586521"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "刘寺",
        "preface": "",
        "paragraphs": [
            "曾住昭阳殿里头，何年香骨掩荒丘。",
            "虚传碧落归僊去，谁见苍梧从帝游。",
            "鸾阁粉销尘影暗，蜃炉香冷石人愁。",
            "风前不敢梅花折，犹恐君恩宠未休。"
        ],
        "notes": "",
        "id": "7fd6cb5a32a596396dfc6b6f7ef1e998"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "宿广果寺",
        "preface": "",
        "paragraphs": [
            "寺门初掩夜沉沉，风逼灯寒桧影深。",
            "满屋异香僧入忏，一瓯新茗客搜吟。",
            "云归古殿闻龙气，月照空池见佛心。",
            "坐久恰眠眠未稳，屋头钟起鹊惊林。"
        ],
        "notes": "",
        "id": "c1f3352021f93a77c10850bb51494545"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "金陵",
        "preface": "",
        "paragraphs": [
            "虎踞龙蟠在目前，依前行阙锁寒烟。",
            "津头鼓角增新戍，陌上笙箫减旧年。",
            "高塔直看淮对境，断碑闲忆晋诸贤。",
            "我来尚喜秋成日，鱼蟹堪赊满市边。"
        ],
        "notes": "",
        "id": "196493c4b63f8e2d8ee575fe2424806e"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "拄杖",
        "preface": "",
        "paragraphs": [
            "数节坚如玉削成，几年出入伴闲身。",
            "扶持衰老非无术，变化虚空亦有神。",
            "药笼倒挑同入市，酒壶斜挂共寻春。",
            "虽然未作颠危用，闲指迷津与路人。"
        ],
        "notes": "",
        "id": "229f5610b89ff745c611d60127ac9e53"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "数椽",
        "preface": "",
        "paragraphs": [
            "梅有清香竹有阴，数椽于此寄幽深。",
            "旧看归鴈抛孤旅，新听啼螀悔苦吟。",
            "几卷书皆先世迹，一张琴是古人心。",
            "柴门未必无知己，何必江湖在远寻。"
        ],
        "notes": "",
        "id": "467472e313fec2b20a8709e143ee4273"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "陈藏一山房",
        "preface": "",
        "paragraphs": [
            "一室焚香即太初，万人如海尽从渠。",
            "第于心上曾无着，何必山中始可居。",
            "垂箔护花嫌引蝶，连筒汲井怕生鱼。",
            "草玄政不妨人事，问字敲门未可疎。"
        ],
        "notes": "",
        "id": "c2f5329b01bfc66c25f117610e4103a4"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "元日寓越之三江",
        "preface": "",
        "paragraphs": [
            "客里元正最可怜，就他香案礼苍天。",
            "懒拈蓍草占新岁，频对菱花忆去年。",
            "仅有邸翁分席拜，不如野老着衣鲜。",
            "百年草草浑如此，且醉残梅了目前。"
        ],
        "notes": "",
        "id": "8fc99939891b75119e6e0292d6949447"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "桂",
        "preface": "",
        "paragraphs": [
            "天上分来种异常，年年花占菊前黄。",
            "堆将龙麝应难敌，隔尽屏帷亦透香。",
            "此日且饶秋富贵，全家疑在月中央。",
            "明朝酒醒风吹尽，赢得黄金满步廊。"
        ],
        "notes": "",
        "id": "6a80468a8df73051b4d285ea5d9e3858"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "沧浪亭",
        "preface": "",
        "paragraphs": [
            "濯缨人去水空寒，事属明时欲问难。",
            "日暮客归园馆闭，鹭鸶飞上石棋盘。"
        ],
        "notes": "",
        "id": "21ee321003542cca6290e1fcac6bb67a"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "石湖",
        "preface": "",
        "paragraphs": [
            "一片湖光接薜萝，功名余事属吟多。",
            "至今鱼鸟皆堪敬，曾见乌巾照碧波。"
        ],
        "notes": "",
        "id": "6ab6a5a6958fa13e2c624dbbe257511b"
    },
    {
        "author": "毛珝",
        "dynasty": "宋",
        "type": "诗",
        "rhythmic": "",
        "title": "西兴寄呈",
        "preface": "",
        "paragraphs": [
            "生平未始识东州，不谓招邀得漫游。",
            "南镇门前秦望晓，西兴浦口浙江秋。",
            "风抟怒气潮初落，山涌青冥雨乍收。",
            "岂为登临重回首，使星只在五云头。"
        ],
        "notes": "",
        "id": "7f6866fb8d65ea551b53cef043d29926"
    }
]