[
    {
        "author": "朱彦",
        "dynasty": "宋",
        "type": "诗",
        "rhythmic": "",
        "title": "题方氏清芬阁",
        "preface": "",
        "paragraphs": [
            "干戈唐季风尘中，一代文章扫地空。",
            "先生诗鸣最晚出，句法未减元和工。",
            "玉壶藏冰不受垢，卜隠宛蹈严陵踪。",
            "至今名字照人目，直与山水为无穷。",
            "我舟南纪坐烦促，接岁风波仍转蓬。",
            "缅怀先生酌溪水，梅花如霰落晚风。",
            "清芬筑室家有法，亦见裔孙白云翁。",
            "叔今策得待三接，仲也昔跨御史骢。",
            "乃翁归来三十载，语笑但觉朱颜红。",
            "翁不见东飞百劳西飞燕，南飞乌鹊北飞鸿。",
            "人生游宦正如此，我欲买田归江东。"
        ],
        "notes": "",
        "id": "9f1b1cc91e12fa10346783717594dd7c"
    },
    {
        "author": "朱彦",
        "dynasty": "宋",
        "type": "诗",
        "rhythmic": "",
        "title": "题严子陵钓台",
        "preface": "",
        "paragraphs": [
            "泊舟钓台侧，敬谒严子陵。",
            "碧山如佩环，水作锵然声。",
            "定知千载后，尚复有遗灵。",
            "长啸明月下，缅怀今古情。",
            "世利浊于酒，末俗遭尘冥。",
            "毫发不一直，戈矛岂相争。",
            "先生得高蹈，万钧独可轻。",
            "持钓偶自适，潜鱼不吞醒。",
            "清风在人耳，凛凛见典刑。",
            "不如台下水，方可濯尘缨。"
        ],
        "notes": "",
        "id": "c2e967a2b238415a76b333ffefc2d6db"
    },
    {
        "author": "朱彦",
        "dynasty": "宋",
        "type": "诗",
        "rhythmic": "",
        "title": "寒光阁",
        "preface": "",
        "paragraphs": [
            "驾舟掠杭越，小泊清溪门。",
            "平生江令尹，邀我谿南园。",
            "丹碧气成霞，楼疏何鬰盘。",
            "江城春事起，腊候已向残。",
            "的皪小梅花，暗香媚山樊。",
            "冰髯绝可爱，青士联苍官。",
            "君家艺兰畹，岁久兰有荪。",
            "我生真漫浪，嗜好无一存。",
            "尚作山水想，十年劳梦魂。",
            "历眼沧洲趣，兹盟那可寒。",
            "他年钓竿手，来傍沈郎滩。"
        ],
        "notes": "",
        "id": "b134ffb772aa0a9b2d01d51cacb25aa5"
    },
    {
        "author": "朱彦",
        "dynasty": "宋",
        "type": "诗",
        "rhythmic": "",
        "title": "麻姑山",
        "preface": "",
        "paragraphs": [
            "羽驾龙车旧宅，金炉玉简幽宫。",
            "双练亭前秋水，七星杉下春风。",
            "莲沼何年变白，桃源几度翻红。",
            "明月清阴轩上，星冠羽褐髯翁。",
            "一弄瑶池新曲，夜寒风入霜松。"
        ],
        "notes": "",
        "id": "10c8c15b240cd967a37dad6a7058d9db"
    },
    {
        "author": "朱彦",
        "dynasty": "宋",
        "type": "诗",
        "rhythmic": "",
        "title": "江楼",
        "preface": "",
        "paragraphs": [
            "麻源山压盱江水，江楼迥对江山起。",
            "波平月满千里空，金斗栏干露如洗。",
            "此时想见一尊开，杳杳征帆破浪来。",
            "挥毫写尽江山景，何有飘零庾信哀。",
            "自怜久作红尘客，梦断江南烟水白。",
            "会歌黄鹄赋前溪，不作区区吟越舄。"
        ],
        "notes": "",
        "id": "f9a6d82dfe35a3d63855a8330dc1bdaf"
    },
    {
        "author": "朱彦",
        "dynasty": "宋",
        "type": "诗",
        "rhythmic": "",
        "title": "安仁寺",
        "preface": "",
        "paragraphs": [
            "一洞寒云锁翠虬，水声长遶影边流。",
            "令人坐忆南泉路，满目春山几万秋。"
        ],
        "notes": "",
        "id": "bfd1afc57a39f11293f6120fc8aae388"
    },
    {
        "author": "朱彦",
        "dynasty": "宋",
        "type": "诗",
        "rhythmic": "",
        "title": "游黄山",
        "preface": "",
        "paragraphs": [
            "三十六峰高插天，瑶台琼宇贮神僊。",
            "嵩阳若与黄山并，犹欠灵砂一道泉。"
        ],
        "notes": "",
        "id": "430de9d9d7cd6a10d1c2af0b0b6aa30b"
    },
    {
        "author": "朱彦",
        "dynasty": "宋",
        "type": "诗",
        "rhythmic": "",
        "title": "读齐云院碑有感",
        "preface": "",
        "paragraphs": [
            "玉像传香火，金钟警旦昏。",
            "建蓝知有自，种德岂无门。",
            "善力归慈母，余波到远孙。",
            "拂碑今日泪，挥洒旧松根。"
        ],
        "notes": "",
        "id": "07122b03b3c07e4fb9d5ff376fbd55e0"
    }
]