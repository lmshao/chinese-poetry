[
    {
        "author": "许中应",
        "dynasty": "宋",
        "type": "诗",
        "rhythmic": "",
        "title": "陪邑大夫登西岘峰",
        "preface": "",
        "paragraphs": [
            "晴暾发轻暑，惠风荡繁林。",
            "驱车青郊路，举跐西山岑。",
            "随流玩回转，就阴便清深。",
            "子规续哀响，仓庚流好音。",
            "侧径既窈窕，层崖亦岖嵚。",
            "石泉潄琼瑶，松风戞璆琳。",
            "云间渺虚旷，恍若韶濩临。",
            "水乐名其亭，上有坡仙吟。",
            "泉甘瀹新茗，芹香侑清斟。",
            "攀跻岂不劳，景胜忘所任。",
            "夕阳忽在山，清兴浩难禁。",
            "山灵应有约，何时重来寻。"
        ],
        "notes": "",
        "id": "27b58f85c06bef19605a9ed5fdc1b0c4"
    },
    {
        "author": "许中应",
        "dynasty": "宋",
        "type": "诗",
        "rhythmic": "",
        "title": "涵碧亭",
        "preface": "",
        "paragraphs": [
            "清泚何妨一整巾，苍崖先自怯登临。",
            "泛现人物几荣悴，祗有林泉无古今。",
            "万个倘容参直节，一泓端欲印无心。",
            "苍颜还许交同老，罗隠书堂尚可寻。"
        ],
        "notes": "",
        "id": "4e61109ce852f022c888daeca248b238"
    }
]