[
    {
        "author": "刘允",
        "dynasty": "宋",
        "type": "诗",
        "rhythmic": "",
        "title": "纪梦八诗  其一",
        "preface": "",
        "paragraphs": [
            "银筑层台玉砌成，五云深映百花明。",
            "兽环响彻重门启，无限青娥喜笑迎。"
        ],
        "notes": "",
        "id": "bef4b06545e702cba89d701319a70c4f"
    },
    {
        "author": "刘允",
        "dynasty": "宋",
        "type": "诗",
        "rhythmic": "",
        "title": "纪梦八诗  其二",
        "preface": "",
        "paragraphs": [
            "青鬟前引度回廊，帘卷云间旧院堂。",
            "松桂满庭龟鹤在，俨然丰观道家装。"
        ],
        "notes": "",
        "id": "d18928fc2b60e53344f5e6ad4c9cbbac"
    },
    {
        "author": "刘允",
        "dynasty": "宋",
        "type": "诗",
        "rhythmic": "",
        "title": "纪梦八诗  其三",
        "preface": "",
        "paragraphs": [
            "徐入东堂百步余，虚堂犹记旧来居。",
            "窗纱掩映琼签轴，尽是当时读遍书。"
        ],
        "notes": "",
        "id": "49c7c06d7827ff33cbcac29567157fdb"
    },
    {
        "author": "刘允",
        "dynasty": "宋",
        "type": "诗",
        "rhythmic": "",
        "title": "纪梦八诗  其四",
        "preface": "",
        "paragraphs": [
            "曈眬瑞日照觚棱，溶曳祥烟远栋甍。",
            "松桧雅知人趣尚，风来偏作步虚声。"
        ],
        "notes": "",
        "id": "42b1b46a7cebfc1e23a2ef3a4b0b35a5"
    },
    {
        "author": "刘允",
        "dynasty": "宋",
        "type": "诗",
        "rhythmic": "",
        "title": "纪梦八诗  其五",
        "preface": "",
        "paragraphs": [
            "侧金坛畔虬松老，甃玉池边绶𬟁长。",
            "吟折紫芝香满手，数声鸣凤在修篁。"
        ],
        "notes": "",
        "id": "8958a779d85611ef3251963d14ec5d6e"
    },
    {
        "author": "刘允",
        "dynasty": "宋",
        "type": "诗",
        "rhythmic": "",
        "title": "纪梦八诗  其六",
        "preface": "",
        "paragraphs": [
            "兽炉烟和百花香，玉叶琼枝倚两旁。",
            "一曲云和鸾鹤舞，劝人争捧九霞觞。"
        ],
        "notes": "",
        "id": "8d8160ae6df841a52ea0f8a19755968e"
    },
    {
        "author": "刘允",
        "dynasty": "宋",
        "type": "诗",
        "rhythmic": "",
        "title": "纪梦八诗  其七",
        "preface": "",
        "paragraphs": [
            "云母屏间看旧题，醉吟阿母碧桃枝。",
            "群仙指点未题处，更乞凌虚白鹤词。"
        ],
        "notes": "",
        "id": "c689531c4f9cda3c9d86a1f7b794d0a3"
    },
    {
        "author": "刘允",
        "dynasty": "宋",
        "type": "诗",
        "rhythmic": "",
        "title": "纪梦八诗  其八",
        "preface": "",
        "paragraphs": [
            "步出朱宫日渐移，青鬟罗拜问归期。",
            "尘缘若断人间世，看取蟠桃正熟时。"
        ],
        "notes": "",
        "id": "5e5bd2e148810a525bd14faaff68a88c"
    },
    {
        "author": "刘允",
        "dynasty": "宋",
        "type": "诗",
        "rhythmic": "",
        "title": "梦中作  其一",
        "preface": "",
        "paragraphs": [
            "刘郎平昔志烟霞，时到云山隠士家。",
            "除却松篁芝术外，川源远近遍桃花。"
        ],
        "notes": "",
        "id": "b9e78705baa8e336ccf5694ad0b397a0"
    },
    {
        "author": "刘允",
        "dynasty": "宋",
        "type": "诗",
        "rhythmic": "",
        "title": "梦中作  其二",
        "preface": "",
        "paragraphs": [
            "尽日看山不厌山，白云飞去又飞还。",
            "傍人莫指云相似，云自无心我自闲。"
        ],
        "notes": "",
        "id": "ce77767a6f9c8fc6a391d3b6d26d1f8f"
    },
    {
        "author": "刘允",
        "dynasty": "宋",
        "type": "诗",
        "rhythmic": "",
        "title": "又五言绝句一首",
        "preface": "",
        "paragraphs": [
            "武陵源上雪，片片杂云霞。",
            "惟有雪中桃，长开三尺花。"
        ],
        "notes": "",
        "id": "62ce91eabc5d77f5709831c05bfaecf0"
    },
    {
        "author": "刘允",
        "dynasty": "宋",
        "type": "诗",
        "rhythmic": "",
        "title": "韩山",
        "preface": "",
        "paragraphs": [
            "惆怅昌黎去不还，小亭牢落古松间。",
            "月明夜静神游处，三十二峰江上山。"
        ],
        "notes": "",
        "id": "ce4a1c7775e7ae018b3c4e385d8bbe1f"
    }
]