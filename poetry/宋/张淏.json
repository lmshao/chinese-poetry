[
    {
        "author": "张淏",
        "dynasty": "宋",
        "type": "诗",
        "rhythmic": "",
        "title": "为侍郎徐公邦宪赋",
        "preface": "",
        "paragraphs": [
            "五花麟驹𥬞飞云，鸣珂敲月曙色分。",
            "晨光炯炯照玉勒，华风熠熠生衡门。",
            "磊磊落落万人英，气射斗牛贯九精。",
            "笔扛龙文百斛鼎，鲸呿鼇掷风雨惊。",
            "英辞琳瑯润金石，寒芒正色如明星。",
            "淫哇乱雅快一扫，英茎韶濩重铿鍧。",
            "质高器大声必广，古来才士岂虚名。",
            "我嗟壮岁困五穷，终年龊龊文字中。",
            "绝编坏简徒自苦，炊沙镂水初何功。",
            "志高意广材不足，奴辈岂特笑孔融。",
            "龙潜蚖肆亦物理，草庐未必非英雄。",
            "天生我材必有用，谁能便与朽腐同。",
            "愿得侧翅附鸿鹄，追风掣电凌太空。"
        ],
        "notes": "",
        "id": "bc17dab95d1edfafcaad7c04fca684d5"
    },
    {
        "author": "张淏",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "今朝执手难言处，此去倾怀更有谁。"
        ],
        "notes": "",
        "id": "5544b254ec134690f61fb3e63baf27d8"
    }
]