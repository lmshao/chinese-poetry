[
    {
        "author": "宁参",
        "dynasty": "宋",
        "type": "诗",
        "rhythmic": "",
        "title": "县斋十咏 思齐楼",
        "preface": "",
        "paragraphs": [
            "高闬营层构，翚飞势自伸。",
            "已闻能赋客，空忆带星人。",
            "雕槛凭秋迥，朱扉敞汉新。",
            "龟趺清刻在，谁共继芳尘。"
        ],
        "notes": "",
        "id": "8b8c07487f9e5b86ce410de57c94b299"
    },
    {
        "author": "宁参",
        "dynasty": "宋",
        "type": "诗",
        "rhythmic": "",
        "title": "县斋十咏 永益池",
        "preface": "",
        "paragraphs": [
            "唐贤遗胜地，天泽引初深。",
            "未起朝宗势，先资济众心。",
            "净惟涵宝刹，微或鄙蹄涔。",
            "爽气何偏早，群蛙一夜沉。"
        ],
        "notes": "",
        "id": "00390b8dbe8a563aeb43453c3f4a5e6a"
    },
    {
        "author": "宁参",
        "dynasty": "宋",
        "type": "诗",
        "rhythmic": "",
        "title": "县斋十咏 惟勤阁",
        "preface": "",
        "paragraphs": [
            "自责思前古，徒名是永怀。",
            "善声惭偃室，幽兴类萧斋。",
            "未报投虚刃，空防肆毒材。",
            "恪居知有地，僶俛竞相谐。"
        ],
        "notes": "",
        "id": "ce9bc052d93acfc083e45054ef721801"
    },
    {
        "author": "宁参",
        "dynasty": "宋",
        "type": "诗",
        "rhythmic": "",
        "title": "县斋十咏 藏书阁署群籍也",
        "preface": "",
        "paragraphs": [
            "洞辟前轩峻，危梯趣若何。",
            "绿苔生未遍，缥帙聚还多。",
            "晓幌吞清旭，秋栏拂静柯。",
            "犹怜铅笔在，公外独频过。"
        ],
        "notes": "",
        "id": "bc597160c10c1f79cea9e528e3c929f5"
    },
    {
        "author": "宁参",
        "dynasty": "宋",
        "type": "诗",
        "rhythmic": "",
        "title": "县斋十咏 习射亭",
        "preface": "",
        "paragraphs": [
            "危亭当旅进，飞镝共星鸣。",
            "才奏苹蘩节，空闻霹雳声。",
            "泽宫期并胜，相圃忆偕行。",
            "敏手无虚发，由来已鹄平。"
        ],
        "notes": "",
        "id": "6f71810aef12a3024b8191d55df1c54f"
    },
    {
        "author": "宁参",
        "dynasty": "宋",
        "type": "诗",
        "rhythmic": "",
        "title": "县斋十咏 古植槐",
        "preface": "",
        "paragraphs": [
            "谁知深固久，根怪蛰龙形。",
            "自著三冬市，空怀八命庭。",
            "余清蝉始噪，茂绿雨初经。",
            "未便惭群木，犹怜桂有馨。"
        ],
        "notes": "",
        "id": "219515516ccbccd155716869ab2123ac"
    },
    {
        "author": "宁参",
        "dynasty": "宋",
        "type": "诗",
        "rhythmic": "",
        "title": "县斋十咏 载荣桐",
        "preface": "",
        "paragraphs": [
            "几年惟悴质，一旦类生稊。",
            "玉甃青初满，银床绿乍齐。",
            "雅胜玄雨润，高称峄阳低。",
            "况有苍姬叶，还当副剪圭。"
        ],
        "notes": "",
        "id": "5d77c5e768ff0fafc56069bbe4c2b1cf"
    },
    {
        "author": "宁参",
        "dynasty": "宋",
        "type": "诗",
        "rhythmic": "",
        "title": "县斋十咏 小庭松",
        "preface": "",
        "paragraphs": [
            "挺质依雕槛，盘根似旧峰。",
            "美材高并接，强干直相容。",
            "度夕寒声细，凌秋翠影重。",
            "当轩何鬰鬰，应只待秦封。"
        ],
        "notes": "",
        "id": "59de1097d02c09695ab29e4c83f193c9"
    },
    {
        "author": "宁参",
        "dynasty": "宋",
        "type": "诗",
        "rhythmic": "",
        "title": "县斋十咏 波纹石",
        "preface": "",
        "paragraphs": [
            "何必观春渚，他山质自奇。",
            "危层分荡漾，峭碧认逶迤。",
            "禁陛宜相接，星机好共支。",
            "高空如有阙，一补未为迟。"
        ],
        "notes": "",
        "id": "e63d31dba4e3a23d53522f062c456ffe"
    },
    {
        "author": "宁参",
        "dynasty": "宋",
        "type": "诗",
        "rhythmic": "",
        "title": "县斋十咏 石席",
        "preface": "",
        "paragraphs": [
            "结粹从天匠，周方出翠峦。",
            "宁知磨琢易，须信卷舒难。",
            "角枕清同置，藜床雅并观。",
            "公余聊偃息，空觉病肤寒。"
        ],
        "notes": "",
        "id": "611aca1c08003376a386c35a13d3743b"
    }
]