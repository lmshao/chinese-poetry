[
    {
        "author": "王亘",
        "dynasty": "宋",
        "type": "诗",
        "rhythmic": "",
        "title": "西楼",
        "preface": "",
        "paragraphs": [
            "西江横玉虹，西山罗画屏。",
            "荒城大如斗，此楼何峥嵘。",
            "炎岭状陇蜀，三州通蓬瀛。",
            "人烟几村落，数点如晨星。",
            "谁识海一涯，好峰无数青。"
        ],
        "notes": "",
        "id": "0dfa862f0cb489d9f0e7fb31a4348e97"
    },
    {
        "author": "王亘",
        "dynasty": "宋",
        "type": "诗",
        "rhythmic": "",
        "title": "次胡澹庵题挹翠轩韵",
        "preface": "",
        "paragraphs": [
            "西山排闼来，周遭自环翠。",
            "俗眼少见之，一览忘世味。",
            "平生三径心，盍早赋归计。",
            "纵落尘土居，不与草木敝。",
            "公余事幽寻，清风拂衣袂。",
            "最喜轩中人，所挹多爽气。",
            "蓬蒿天地宽，万境发诗思。",
            "白云未能闲，时出过窗几。",
            "簷雨听夜语，池草生春媚。",
            "山灵若相知，好风为裂眦。",
            "余光虽力挽，回次那得致。"
        ],
        "notes": "",
        "id": "4d5956ccdfa9948ddbc552113e380ff0"
    },
    {
        "author": "王亘",
        "dynasty": "宋",
        "type": "诗",
        "rhythmic": "",
        "title": "题翠岩亭",
        "preface": "",
        "paragraphs": [
            "一壑盘苍玉，峰峦尺五天。",
            "人间怪泉石，岭外好山川。",
            "寺近鲸宵吼，林深犊昼眠。",
            "谪仙三百载，此乐有谁传。"
        ],
        "notes": "",
        "id": "d93684502b4cb9eb601e95c5cc1eef42"
    }
]