[
    {
        "author": "李宾王",
        "dynasty": "宋",
        "type": "诗",
        "rhythmic": "",
        "title": "中秋玩月",
        "preface": "",
        "paragraphs": [
            "西风萧萧起青苹，苍空碾玉收暮云。",
            "可怜八月十五夜，宝光九十方平分。",
            "东山飞来雪毛兔，瑞光千丈无纤尘。",
            "谁将八万修月斧，合成宝镜如珠轮。",
            "包藏宇宙几千万，留与此夕夸清新。",
            "柴门朱户同一照，清辉岂择富与贫。",
            "袁宏因此泛牛渚，知微何必登嶙峋。",
            "对兹良夜可携酒，呼童与我开芳樽。",
            "寒光凄冷砭肌骨，恍然疑作瑶台宾。",
            "我欲因之游广寒，叶师去后今无人。",
            "我欲因之登筯梯，周生之术谁能陈。",
            "浩歌痛饮人寂寂，惟有素影长相亲。",
            "须臾酒醒月未落，卧听潮声千万军。"
        ],
        "notes": "",
        "id": "90f4f565eb8c675107494f13abe370ef"
    }
]