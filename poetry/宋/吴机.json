[
    {
        "author": "吴机",
        "dynasty": "宋",
        "type": "诗",
        "rhythmic": "",
        "title": "烟雨奇观楼",
        "preface": "",
        "paragraphs": [
            "此景仪真亦有年，何人管领向楼前。",
            "江淮自昔虽南北，烟雨从来肯变迁。",
            "万里孤帆遗恨在，半空佳句至今传。",
            "诸公欲会当时意，且对沧波泛酒船。"
        ],
        "notes": "",
        "id": "e046e4fd7ef8e4269803af5c0c5dd0e9"
    },
    {
        "author": "吴机",
        "dynasty": "宋",
        "type": "诗",
        "rhythmic": "",
        "title": "水竹亭",
        "preface": "",
        "paragraphs": [
            "一泓清水数竿竹，消得诗人为品题。",
            "今我公余无俗事，不妨领客暂提携。"
        ],
        "notes": "",
        "id": "bad3eaf7bb92ffd1d6e35a59b9cdf466"
    },
    {
        "author": "吴机",
        "dynasty": "宋",
        "type": "诗",
        "rhythmic": "",
        "title": "闻凯亭",
        "preface": "",
        "paragraphs": [
            "调发今年迥不同，折冲果在笑谈中。",
            "若非制阃规模定，安得兼全战守功。"
        ],
        "notes": "",
        "id": "7c5eed41a8f971e726f1742ecdb36bae"
    },
    {
        "author": "吴机",
        "dynasty": "宋",
        "type": "诗",
        "rhythmic": "",
        "title": "转幽亭",
        "preface": "",
        "paragraphs": [
            "从容行乐兴无涯，地转清幽亦可佳。",
            "须信居尘尘不染，竹风飘拂爽人怀。"
        ],
        "notes": "",
        "id": "6aedfe14d31060b367eddb0f101d7acc"
    },
    {
        "author": "吴机",
        "dynasty": "宋",
        "type": "诗",
        "rhythmic": "",
        "title": "喜凉亭",
        "preface": "",
        "paragraphs": [
            "小亭新筑藕花边，为爱陂塘五月天。",
            "最好一番风雨过，琼珠无数落清泉。"
        ],
        "notes": "",
        "id": "62598784fcb7663f3fc18727f2546cca"
    },
    {
        "author": "吴机",
        "dynasty": "宋",
        "type": "诗",
        "rhythmic": "",
        "title": "涟漪亭",
        "preface": "",
        "paragraphs": [
            "回环流水漾晴波，一叶扁舟逸兴多。",
            "寄语游人恣观览，丰年相与乐中和。"
        ],
        "notes": "",
        "id": "5703f3043e96e55c03c9a3e937f567e8"
    },
    {
        "author": "吴机",
        "dynasty": "宋",
        "type": "诗",
        "rhythmic": "",
        "title": "得月亭",
        "preface": "",
        "paragraphs": [
            "月照乾坤岂得私，只缘近水倍光辉。",
            "况逢秋杪气犹爽，一笑从容尽醉归。"
        ],
        "notes": "",
        "id": "e3654bf43a51b80d042eef7195f1f0a9"
    },
    {
        "author": "吴机",
        "dynasty": "宋",
        "type": "诗",
        "rhythmic": "",
        "title": "天开图画亭  其一",
        "preface": "",
        "paragraphs": [
            "天造地设非一端，诸公试为倚阑干。",
            "四时不改江山秀，万象无穷宇宙宽。",
            "古往今来还复旧，风清月白不胜寒。",
            "长淮幸遇丰登岁，得与斯民奠枕安。"
        ],
        "notes": "",
        "id": "a831d3e8c2fe1c3c75992f37dde648a6"
    },
    {
        "author": "吴机",
        "dynasty": "宋",
        "type": "诗",
        "rhythmic": "",
        "title": "天开图画亭  其二",
        "preface": "",
        "paragraphs": [
            "天祐长淮岁屡丰，熙熙还与旧时同。",
            "月逢元夕清光满，人在春风和气中。",
            "自有仪真无此景，一新图画是谁功。",
            "与民共乐拚沉醉，蚤觉衰颜借酒红。"
        ],
        "notes": "",
        "id": "7b45c32d6060118f6827ebbf33a401c4"
    }
]