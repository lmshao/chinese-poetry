[
    {
        "author": "陈简轩",
        "dynasty": "宋",
        "type": "诗",
        "rhythmic": "",
        "title": "清虚堂",
        "preface": "",
        "paragraphs": [
            "闭门潇洒入窗明，一洗浮生梦幻情。",
            "夜月静移花下影，晓风轻度竹间声。",
            "天空寥廓人孤坐，地耸高寒鹤不惊。",
            "满眼青山云散尽，恍疑身世在蓬瀛。"
        ],
        "notes": "",
        "id": "eefca72f631594fc5756accd705f118d"
    },
    {
        "author": "陈简轩",
        "dynasty": "宋",
        "type": "诗",
        "rhythmic": "",
        "title": "醉芙蓉",
        "preface": "",
        "paragraphs": [
            "璚姬秋宴集蓬壶，酒晕微微上雪酥。",
            "笑倚西风浑不定，因临流水欲相扶。",
            "绿云香减霜初冷，红玉痕消日又晡。",
            "妆镜明朝见真色，不知犹带宿酲无。"
        ],
        "notes": "",
        "id": "543aa9e3b34db752a86c42bb75faa39b"
    }
]