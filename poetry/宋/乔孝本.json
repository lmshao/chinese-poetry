[
    {
        "author": "乔孝本",
        "dynasty": "宋",
        "type": "诗",
        "rhythmic": "",
        "title": "题三山郡圃会稽亭",
        "preface": "",
        "paragraphs": [
            "元侯选胜重经营，地取圆心正且平。",
            "揆日募工逾再浃，创亭合乐落初成。",
            "面开西向缘忠孝，牓揭新封纪宠荣。",
            "隐隐湖山藏故国，漫漫烟水隔都城。",
            "低迷叠嶂回峰抱，缭绕芳丛列艳迎。",
            "台上临风共萧洒，花间梦蝶助凄清。",
            "枕流小槛欹前沼，散绮幽轩接后甍。",
            "旧景周环如有待，夕阳偏照似多情。",
            "萦纡碧沚通潮浦，左右修篁拂画楹。",
            "自昔甘棠虽足爱，会稽从此擅佳名。"
        ],
        "notes": "",
        "id": "092d287a92fabe1659f106ca1bccdfaf"
    }
]