[
    {
        "author": "王畴",
        "dynasty": "宋",
        "type": "诗",
        "rhythmic": "",
        "title": "送同年蒲叔范察判杭州监",
        "preface": "",
        "paragraphs": [
            "释之久未调，王粲当从军。",
            "谓言塞垣事，壮气横风云。",
            "育材幸明代，荐贤无令君。",
            "如无汉酤冗，沈此荆山珍。",
            "萍氏本讥酒，周官有彝伦。",
            "孝武事却攘，志清天地屯。",
            "连兵无时已，四海萧然贫。",
            "官始操酿具，榷之饱师人。",
            "利源一以泄，颓波荡无垠。",
            "糜谷费耒耜，良糵争清醇。",
            "酒禁著律令，犯笞及其身。",
            "狂药乃陷穽，伤哉尧舜民。",
            "炎灵属我后，天资英且仁。",
            "邦力早雄富，汉制仍相循。",
            "岁赋二千万，经入固已勤。",
            "弥年拥武节，聚边清国氛。",
            "雄雄百万师，跨迈击燕秦。",
            "仰给倾武库，赏赍图戎勋。",
            "加敛犹不足，返古当何云。",
            "杭城东南剧，地将湖海邻。",
            "榷利冠天下，旗亭压重𬮱。",
            "彼虽斗筲职，亦择才英臣。",
            "风露气已肃，溪潭寒弥新。",
            "沙榜朝汍汍，吴涛暮沄沄。",
            "南州近牛斗，气象雄霜旻。",
            "汀枫变老枿，赤叶晴相纷。",
            "尝茶泊幽寺，观鱼下轻䑳。",
            "行当收翘楚，宁复混蒸薪。",
            "无为狎吴叟，坐恋秋江莼。"
        ],
        "notes": "",
        "id": "bd47da8118c17b8a98afe1c8197321a8"
    },
    {
        "author": "王畴",
        "dynasty": "宋",
        "type": "诗",
        "rhythmic": "",
        "title": "立秋日书怀",
        "preface": "",
        "paragraphs": [
            "一岁中分气序平，夫何犹有感秋情。",
            "已饶健鹘凌空翮，肯作寒蜩抱树声。",
            "桐叶渐愁经雨坠，桂枝还喜得风生。",
            "夜凉频惬山居兴，天澹银河彻晓清。"
        ],
        "notes": "",
        "id": "08e191ab73627a5ae345e909bad45ba3"
    }
]