[
    {
        "author": "赵令畤",
        "dynasty": "宋",
        "type": "诗",
        "rhythmic": "",
        "title": "方叔寓龙兴仁王佛舍与公定道辅仲宝携酒肴纳凉联句十六韵",
        "preface": "",
        "paragraphs": [
            "宿雨且初霁，微凉吹广庭。",
            "嘉宾忽相遇，午梦惊扣扃。",
            "长松森翠影，修竹参青冥。",
            "飘云度空急，残日穿林明。",
            "幽墙隔江浦，远屿定风舲。",
            "城市厌烦暑，山樊念伶俜。",
            "角巾代公绂，草具逾侯鲭。",
            "园实摘的皪，厨酝斟晶荧。",
            "烹鲜缩颈大，海错著器腥。",
            "笑谈得真乐，采撷逢幽馨。",
            "云阴剥初霁，夕岚收远青。",
            "窗卧忆元亮，诗成怀景升。",
            "日须河朔饮，当解高阳酲。",
            "烦襟顿忘释，嘉咏不少停。",
            "𬮱阇发严鼓，穹碧垂繁星。",
            "一笑跨鞍去，奚论楚人醒。"
        ],
        "notes": "",
        "id": "6549b8febdf8a96e1b23252b406c23e4"
    },
    {
        "author": "赵令畤",
        "dynasty": "宋",
        "type": "诗",
        "rhythmic": "",
        "title": "同官李仲益赠张思仲家歌人团茶因题其封",
        "preface": "",
        "paragraphs": [
            "色映宫姝粉，香传汉殿春。",
            "团团明月魄，却赠月中人。"
        ],
        "notes": "",
        "id": "6a75d37493436b24457f05b71174c156"
    },
    {
        "author": "赵令畤",
        "dynasty": "宋",
        "type": "诗",
        "rhythmic": "",
        "title": "次韵陈履常汝阴久雪赈饥",
        "preface": "",
        "paragraphs": [
            "坎𡒄中年坐废人，老来貂鼎视埃尘。",
            "铁霜带面惟忧国，机穽当前不为身。",
            "发廪已康诸县命，蠲逋一洗几年贫。",
            "归来又扫宽民奏，惭愧毫端尔许春。"
        ],
        "notes": "",
        "id": "056d0622f7dc2f766f1b162438e864f4"
    },
    {
        "author": "赵令畤",
        "dynasty": "宋",
        "type": "诗",
        "rhythmic": "",
        "title": "初到长安",
        "preface": "",
        "paragraphs": [
            "来往长安未定居，暂将僧舍当吾庐。",
            "空中说法凭铃语，枕上朝饥听木鱼。",
            "因果分明休问佛，行藏自信罢占书。",
            "眼前一物真堪羡，百尺长杨水满渠。"
        ],
        "notes": "",
        "id": "e21e907984d514759d323a92ab269375"
    },
    {
        "author": "赵令畤",
        "dynasty": "宋",
        "type": "诗",
        "rhythmic": "",
        "title": "次韵晁以道嘲陈叔易得官入京",
        "preface": "",
        "paragraphs": [
            "闻道诸公置齿牙，买鞯卖展趁年华。",
            "太平起隠无遗策，空尽嵩山处士家。"
        ],
        "notes": "",
        "id": "93e8f147cecf2a241a6da43e45341cd0"
    },
    {
        "author": "赵令畤",
        "dynasty": "宋",
        "type": "诗",
        "rhythmic": "",
        "title": "跋太白醉草",
        "preface": "",
        "paragraphs": [
            "虽自九天分派，不与万李同林。",
            "步处雷惊电绕，空余翰墨窥寻。"
        ],
        "notes": "",
        "id": "2ebcc223ca274621b9f1b186a2cba297"
    },
    {
        "author": "赵令畤",
        "dynasty": "宋",
        "type": "诗",
        "rhythmic": "",
        "title": "秋",
        "preface": "",
        "paragraphs": [
            "白藕作花风已秋，不堪残睡更回头。",
            "晚云带雨归飞急，去作西窗一夜愁。"
        ],
        "notes": "",
        "id": "324f1a86ecb4f99a733257b513940fa1"
    },
    {
        "author": "赵令畤",
        "dynasty": "宋",
        "type": "诗",
        "rhythmic": "",
        "title": "被责三十年蒙恩召还行在方驻跸钱塘书呈子常侍郎",
        "preface": "",
        "paragraphs": [
            "三十余年一梦同，向来朝士尽沈空。",
            "如今白首趋行阙，不是当年长乐钟。"
        ],
        "notes": "",
        "id": "60c120b3f0f555810f33eb8009ab4d8f"
    },
    {
        "author": "赵令畤",
        "dynasty": "宋",
        "type": "诗",
        "rhythmic": "",
        "title": "赠陈处士",
        "preface": "",
        "paragraphs": [
            "疏慵任过少年时，名利难交远近知。",
            "一洞落花春病酒，满楼明月夜吟诗。",
            "展编海曲菰蒲叶，杖剪嵩阳楖栗枝。",
            "却话东林拟重去，伴僧闲逸白莲池。"
        ],
        "notes": "",
        "id": "f19a0d17dec610f15c407acd1a4f11bf"
    },
    {
        "author": "赵令畤",
        "dynasty": "宋",
        "type": "诗",
        "rhythmic": "",
        "title": "江楼闲望",
        "preface": "",
        "paragraphs": [
            "红尘无处不諠哗，独上江楼四望赊。",
            "泥水僧归林下寺，待船人立渡头沙。",
            "云藏岛外啼猿树，竹锁桥边卖酒家。",
            "吟罢凭栏心更逸，海风吹断暮天霞。"
        ],
        "notes": "",
        "id": "7fb110b068c50555c218336d3566dd39"
    },
    {
        "author": "赵令畤",
        "dynasty": "宋",
        "type": "诗",
        "rhythmic": "",
        "title": "冬日居山",
        "preface": "",
        "paragraphs": [
            "乱山深处过严凝，僻静门邻物外僧。",
            "送客踏穿松径雪，煮茶敲破石池冰。",
            "朝垂帘幙寒慵卷，夜锁楼台静懒登。",
            "只待春来归上国，杖藜吟出白云层。"
        ],
        "notes": "",
        "id": "94e556f69e2daa3d7a56a595d156ca62"
    },
    {
        "author": "赵令畤",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "我识之无常缩舌，君能竞病且低头。"
        ],
        "notes": "",
        "id": "634489b601b322c304d35edfd84dde10"
    },
    {
        "author": "赵令畤",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "酒成碧后方堪饮，花到白来元自香。"
        ],
        "notes": "",
        "id": "acff2b57e9886b1b90e47baec94f8207"
    },
    {
        "author": "赵令畤",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "卧听簷雨作宫商。"
        ],
        "notes": "",
        "id": "4599472586d32de34f14f6463387aca1"
    },
    {
        "author": "赵令畤",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "紫蟹黄橙知有思，天教出向夜凉时。"
        ],
        "notes": "",
        "id": "04750580ca72ec66fa89635b04f2faa6"
    },
    {
        "author": "赵令畤",
        "dynasty": "宋",
        "type": "诗",
        "rhythmic": "",
        "title": "句  其五",
        "preface": "",
        "paragraphs": [
            "群峰竞秀尖。"
        ],
        "notes": "",
        "id": "dd2bd45ea63758763476223f5eb6b722"
    }
]