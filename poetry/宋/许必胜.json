[
    {
        "author": "许必胜",
        "dynasty": "宋",
        "type": "诗",
        "rhythmic": "",
        "title": "山中杂咏  其一",
        "preface": "",
        "paragraphs": [
            "久病鲜尘事，溪山遂相安。",
            "欲知生息意，自树庭中兰。",
            "静睹花叶荣，春风吹亦难。",
            "新禽弄佳吹，小水生微澜。",
            "同在天地中，安能测其端。",
            "夜澄众境寂，月小松声寒。",
            "言念御风人，感兹清露漙。",
            "悲来心自微，凄然竟长叹。"
        ],
        "notes": "",
        "id": "c12d1a427cb605e57525013e6d6673bc"
    },
    {
        "author": "许必胜",
        "dynasty": "宋",
        "type": "诗",
        "rhythmic": "",
        "title": "山中杂咏  其二",
        "preface": "",
        "paragraphs": [
            "月至林木异，心空来远声。",
            "草根幽响奏，小叶孤萤明。",
            "静念既有在，久之无可名。",
            "轻云自闲暇，坐久山风鸣。",
            "微雨偶然过，清心相向生。"
        ],
        "notes": "",
        "id": "42ecc7b7e7d354da43dbef463d9cbbaf"
    },
    {
        "author": "许必胜",
        "dynasty": "宋",
        "type": "诗",
        "rhythmic": "",
        "title": "山中杂咏  其三",
        "preface": "",
        "paragraphs": [
            "鸟乱南山云，日照南山绿。",
            "东风语流莺，相吹还断续。",
            "抚彼石上泉，平生自云足。",
            "浮荣不常御，回薄无停瞩。",
            "苟非女萝枝，焉能事屈曲。",
            "峨峨高山松，漾漾深溪渌。",
            "持此云外心，一谢西飞鹄。"
        ],
        "notes": "",
        "id": "b34e258960a483a6b97e0468a1000804"
    },
    {
        "author": "许必胜",
        "dynasty": "宋",
        "type": "诗",
        "rhythmic": "",
        "title": "山中杂咏  其四",
        "preface": "",
        "paragraphs": [
            "灼灼山半花，闲闲水中藻。",
            "苟无松柏心，飘零向谁道。",
            "蜉蝣炫衣裳，楚楚苦不保。",
            "野老惜春色，间篱薙青草。",
            "青草忽已繁，兰蕙日已老。",
            "兰蕙日已老，我心当奈何。",
            "人生贵适意，所乐岂在多。",
            "卓然负书翁，悠悠谢山阿。"
        ],
        "notes": "",
        "id": "a19276c53db3d6ba460054998623ecde"
    },
    {
        "author": "许必胜",
        "dynasty": "宋",
        "type": "诗",
        "rhythmic": "",
        "title": "忆旧游  其一",
        "preface": "",
        "paragraphs": [
            "欢游成逝波，盛华落残照。",
            "每忆清池游，幽魂夜相吊。",
            "与君携手时，云林正清妙。",
            "天空露光动，襟衫见高调。",
            "及来愁病侵，瘦骨冰棱峭。",
            "君如镜中花，独向春光笑。",
            "荒村酒味薄，沉忧何时疗。",
            "日色不入梦，高星冻青耀。",
            "空枝吟霜风，永夜兴悲啸。",
            "嵯峨金张第，忽成野田烧。",
            "安得明月中，长见君年少。"
        ],
        "notes": "",
        "id": "6b1fb20bb7ad00e640503c2a96a9a944"
    },
    {
        "author": "许必胜",
        "dynasty": "宋",
        "type": "诗",
        "rhythmic": "",
        "title": "忆旧游  其二",
        "preface": "",
        "paragraphs": [
            "孤桐饱秋风，响作霜天鸿。",
            "手翻九嶷色，下堕潇湘中。",
            "谁言一寸路，不成西与东。",
            "谁言少年时，不成衰老翁。",
            "欲使胶漆意，通君山水衷。",
            "尝恐金石奏，复为郑卫工。",
            "所悲百年内，徒然羡华嵩。",
            "华嵩有终极，愁泪终难穷。",
            "愁泪一入地，春风无碧丛。"
        ],
        "notes": "",
        "id": "836579fd56478151617591f8521c8aa4"
    },
    {
        "author": "许必胜",
        "dynasty": "宋",
        "type": "诗",
        "rhythmic": "",
        "title": "舟行",
        "preface": "",
        "paragraphs": [
            "雨脚天东来，惊鸟烟中起。",
            "须臾四山合，万象空蒙里。",
            "孤行念远村，见树联自喜。",
            "浪游岂无因，遇山则知止。",
            "棱棱云外峰，与我心终始。",
            "日暮宿田家，田歌正清美。",
            "何以途路心，历乱如流水。",
            "始疑车马上，未必见君子。",
            "行当弄轻舟，随风问兰芷。"
        ],
        "notes": "",
        "id": "a91e02570a9f13f309c7590a9c0f556f"
    },
    {
        "author": "许必胜",
        "dynasty": "宋",
        "type": "诗",
        "rhythmic": "",
        "title": "除夕",
        "preface": "",
        "paragraphs": [
            "多病成懒疎，日月忽驱逐。",
            "家人厌陈迹，洒扫新我目。",
            "争此须臾间，扰扰竞多福。",
            "习气变性情，不复生惭恧。",
            "幸有一樽酒，可以寄清穆。",
            "夜静天四垂，星光就簷屋。",
            "灯烛忽空旷，琴书转幽独。",
            "休心薇蕨内，庶免营旨蓄。",
            "凤凰鸣高冈，贻笑于鸡鹜。",
            "得终岁寒心，尚愧庭前竹。",
            "去去天台山，幽兰会当馥。"
        ],
        "notes": "",
        "id": "32a05d7ef6b668db2fce8c9caeffa3d1"
    },
    {
        "author": "许必胜",
        "dynasty": "宋",
        "type": "诗",
        "rhythmic": "",
        "title": "春日作",
        "preface": "",
        "paragraphs": [
            "雨过验庭树，始知春气还。",
            "造化不相限，随意成斑斓。",
            "蒙蒙一寸枝，新故伤其间。",
            "四时递相见，花叶了不闲。",
            "安能待头白，然后凋朱颜。",
            "阳春久断绝，梦想见弓弯。",
            "醉后发高唱，狂句请莫删。",
            "不贵文字奇，贵使耳目顽。",
            "从来贤智出，不与庸俗关。",
            "性情通草木，羞辨魑魅奸。",
            "周道满荆棘，歧路盈海寰。",
            "举足何所蹈，归去天台山。"
        ],
        "notes": "",
        "id": "eed7edace83e1926914367b7c09ede46"
    },
    {
        "author": "许必胜",
        "dynasty": "宋",
        "type": "诗",
        "rhythmic": "",
        "title": "苦雨",
        "preface": "",
        "paragraphs": [
            "积忧遂成阴，昏色遍苍莽。",
            "我醉忧已忘，天地当开朗。",
            "何以酒醒后，犹然在簷上。",
            "云是方春时，暗助草木长。",
            "凝阴而无阳，亦非善培养。",
            "岂因世道非，寰宇盈魍魉。",
            "日月不照临，星辰羞布象。",
            "每睹万类心，俱称上天广。",
            "移转亦何难，梦梦如抱怏。",
            "地底周雷声，骄乌绝心想。",
            "四望如无余，举意同罗网。",
            "安得最高峰，云外独来往。"
        ],
        "notes": "",
        "id": "9017d124a286a2445fdd8fa954e6c8c8"
    },
    {
        "author": "许必胜",
        "dynasty": "宋",
        "type": "诗",
        "rhythmic": "",
        "title": "睡起",
        "preface": "",
        "paragraphs": [
            "睡起日满窗，苍蝇黄蜂如沸江。",
            "莫言闲人得睡足，梦到封侯亦劳碌。",
            "隔壁棋客时落子，功名事业此中已。",
            "巫山洛水香成阵，天上晓云为翠鬓。"
        ],
        "notes": "",
        "id": "8c7ce23fb9567766363c3cf9165189b9"
    },
    {
        "author": "许必胜",
        "dynasty": "宋",
        "type": "诗",
        "rhythmic": "",
        "title": "新月",
        "preface": "",
        "paragraphs": [
            "偶向树中见，知从水际生。",
            "叶翻寒不定，云去意无成。",
            "乱石流泉影，空山落子声。",
            "当年眉黛在，定见可怜情。"
        ],
        "notes": "",
        "id": "b66a271ad8220987f7d9a1a9261057df"
    },
    {
        "author": "许必胜",
        "dynasty": "宋",
        "type": "诗",
        "rhythmic": "",
        "title": "寄山中老稚",
        "preface": "",
        "paragraphs": [
            "客久归无计，家书懒再看。",
            "寄声花郑重，为报竹平安。",
            "诗酒吾能老，饥寒汝自宽。",
            "今年新酿熟，收拾钓鱼竿。"
        ],
        "notes": "",
        "id": "83905fec010d22b4e06aa6ab4a262047"
    },
    {
        "author": "许必胜",
        "dynasty": "宋",
        "type": "诗",
        "rhythmic": "",
        "title": "闺怨",
        "preface": "",
        "paragraphs": [
            "房栊微雨过，虫思草根深。",
            "门外青苔色，无人闲到今。",
            "换衫依暮冷，开镜倚秋心。",
            "别意犹能在，应来梦里寻。"
        ],
        "notes": "",
        "id": "44a3f6e77b325baa1e581badcb33f37a"
    },
    {
        "author": "许必胜",
        "dynasty": "宋",
        "type": "诗",
        "rhythmic": "",
        "title": "赠友山二姪",
        "preface": "",
        "paragraphs": [
            "闻道春来解问经，整衣矩步学趋庭。",
            "雨余应惜阶前蚁，月落休轻案上萤。",
            "自笑颠毛容我白，且留衰眼为伊青。",
            "熟精文选吾家事，早向秋空试凤翎。"
        ],
        "notes": "",
        "id": "7abb7220ddb10058b298b6e99e176ba6"
    },
    {
        "author": "许必胜",
        "dynasty": "宋",
        "type": "诗",
        "rhythmic": "",
        "title": "祥符寺得句",
        "preface": "",
        "paragraphs": [
            "安蔬自足慰平生，峰静松闲涧水平。",
            "山意悟时僧不语，落花声间梵音清。"
        ],
        "notes": "",
        "id": "ad55c08b7876e34420babd6b4d6a4648"
    },
    {
        "author": "许必胜",
        "dynasty": "宋",
        "type": "诗",
        "rhythmic": "",
        "title": "题画",
        "preface": "",
        "paragraphs": [
            "傍岸参差筑小亭，山深树暗水泠泠。",
            "此间应有神仙语，先向图中试一听。"
        ],
        "notes": "",
        "id": "eeebbc9ac7c36cc87b65f0943b807463"
    }
]