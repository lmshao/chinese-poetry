[
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "少时作",
        "preface": "",
        "paragraphs": [
            "从来胆大胸膈宽，虎豹亿万虬龙千，从头收拾一口吞。",
            "有时此辈未妥帖，哮吼大嚼无毫全。",
            "朝饮渤澥水，暮宿昆仑巅。",
            "连山以为琴，长河为之弦。",
            "万古不传音，吾当为君宣。"
        ],
        "notes": "",
        "id": "08df2d0ae05053c416494077f6448b57"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "闻鶑",
        "preface": "",
        "paragraphs": [
            "百喙吟春不暂停，长疑春意未丁宁。",
            "数声绿树黄鹂晓，如笑从前著意听。"
        ],
        "notes": "",
        "id": "12dca3c1e580200b8e27e12ca654bbc9"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "鶑",
        "preface": "",
        "paragraphs": [
            "巧啭风台急管，清逾石涧回溪。",
            "好去枝枝惊梦，无人心到辽西。"
        ],
        "notes": "",
        "id": "39c45506a1ff346443d28c74c692c3e5"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "晚春出箭溪  其一",
        "preface": "",
        "paragraphs": [
            "晴云冉冉薄斜晖，春静衡门半掩扉。",
            "风入墙头丹杏晚，高枝频飐乱花飞。"
        ],
        "notes": "",
        "id": "eaa8596aa0c45f19bb1f5939fc88c99a"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "晚春出箭溪  其二",
        "preface": "",
        "paragraphs": [
            "长蹊窈窕晴沙暖，绿树交加细草香。",
            "归去不缘吾兴尽，月明应得更褰裳。"
        ],
        "notes": "",
        "id": "a53dc44b7463febc16015f197f2eabc6"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "子规",
        "preface": "",
        "paragraphs": [
            "柳院竹斋茅店，云芜风树烟溪。",
            "听彻残阳晓月，不论巴蜀东西。"
        ],
        "notes": "",
        "id": "d20577272342636f421de9e5204572fa"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "蝉",
        "preface": "",
        "paragraphs": [
            "风露枯肠里，宫商两翼头。",
            "壮号森木晚，清啸茂林秋。"
        ],
        "notes": "",
        "id": "fd17b5c8fe875304d87b3cdcc1ff0948"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "赠化主",
        "preface": "",
        "paragraphs": [
            "学佛居山林，往往仪状野。",
            "道人翩然来，礼节何尔雅。",
            "职事方惽惽，言论翻洒洒。",
            "安得冠其颠，公材岂云寡。"
        ],
        "notes": "",
        "id": "3b5c0c15c64e41ad0174b6bfa97205ef"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "疎山道中",
        "preface": "",
        "paragraphs": [
            "村静蛙声幽，林芳鸟语警。",
            "山樊纷皓葩，陇麦摇青颖。",
            "离怀付西江，归心薄东岭。",
            "忽念饥歉忧，翻令发深省。"
        ],
        "notes": "",
        "id": "00f661c3f0cc13058e3dbc09e8d0e28d"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "鹅湖和教授兄韵",
        "preface": "",
        "paragraphs": [
            "墟墓兴哀宗庙钦，斯人千古不磨心。",
            "涓流积至沧溟水，拳石崇成泰华岑。",
            "易简工夫终久大，支离事业竟浮沈。",
            "欲知自下升高处，真伪先须辨古今。"
        ],
        "notes": "",
        "id": "9751ec1b16b9f8530a23f955de8b4522"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "挽石子重",
        "preface": "",
        "paragraphs": [
            "古重百里长，寄命谋托孤。",
            "今以京秩授，糜至无贤愚。",
            "州家督版帐，殿最视所输。",
            "况乃积弊久，宿负堆文符。",
            "老奸乘仓皇，阴拱为师模。",
            "民穷敛愈急，吏饱官自癯。",
            "天子为焦劳，宵旰思良图。",
            "高选部使者，庶使德意敷。",
            "石君在荐剡，闻者皆欢愉。",
            "不知何方民，凋瘵迟君苏。",
            "君丞固安日，岁旱当蠲租。",
            "县白如故事，守怒牢睢盱。",
            "頼君争之力，意得所请俞。",
            "揭数授里正，俾后不可渝。",
            "又尝宰尤溪，吏辈初闚𨵦。",
            "首以财匮告，欲辟侵民途。",
            "君乃治税籍，弊蠹穷根株。",
            "简易以便民，上下交相孚。",
            "民自不忍负，岂复烦催驱。",
            "关征且损数，孰谓儒术迂。",
            "使家得此人，黄屋何忧虞。",
            "惜哉不及用，重使吾嗟吁。"
        ],
        "notes": "",
        "id": "6d4f8c0c6d387d0a4fc7d29bfdbc36a7"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "挽张正应",
        "preface": "",
        "paragraphs": [
            "海门昼夜吼奔雷，却立吴山亦壮哉。",
            "前殿神仙三岛邃，正门阊阖九天开。",
            "玉阶恭授大官赐，象简亲承御墨回。",
            "多少箪瓢蓬瓮士，输君留宿两宫来。"
        ],
        "notes": "",
        "id": "ec9f7ccce5f65fd641fa3a4e9808844d"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "和黄司业喜雪",
        "preface": "",
        "paragraphs": [
            "畴昔诗囊未破悭，琼瑰益自倍枵然。",
            "才华甘落诸公后，诚实徒居野老前。",
            "腊雪晚成春雪早，梅花静对雪花妍。",
            "从今长作丰登瑞，廪庾家家赡九年。"
        ],
        "notes": "",
        "id": "efb78fca84015a72a185504417117e4e"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "游湖分韵得西字",
        "preface": "",
        "paragraphs": [
            "命驾不辞春径泥，少蓬高会帝城西。",
            "物非我辈终无頼，书笑蒙庄只强齐。",
            "天入湖光随广狭，山藏云气互高低。",
            "谁怜极目茭𫇴里，隠隠苍龙卧古堤。"
        ],
        "notes": "",
        "id": "9ba4458256f470e8e8e40908ca9ea26c"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "和杨廷秀送行",
        "preface": "",
        "paragraphs": [
            "学粗知方耻为人，敢崇凶貌蚀诚真。",
            "义难阿世非忘世，智不谋身岂悮身。",
            "逐遇宽恩犹得禄，归冲腊雪自生春。",
            "君诗正似清风快，及我征帆故起苹。"
        ],
        "notes": "",
        "id": "0900eee2ede81014eddd7ee90e13edd7"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "送德麟监院归天童和杨廷秀韵  其一",
        "preface": "",
        "paragraphs": [
            "尽道吾庐登陟难，上人得得到相看。",
            "莫言无物堪延待，也有茶浇舌本干。"
        ],
        "notes": "",
        "id": "4813b043eff4b3f19c6282246ace2f1b"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "送德麟监院归天童和杨廷秀韵  其二",
        "preface": "",
        "paragraphs": [
            "闻说淮民未免饥，春头已掘草根归。",
            "羡君稛载还山去，要挟星郎大字诗。"
        ],
        "notes": "",
        "id": "d75317e4531429f0bae8d5c10a343137"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "送勾熙载赴浙西盐",
        "preface": "",
        "paragraphs": [
            "平分浙江流，东境浮海角。",
            "其民仰鱼盐，久已困征榷。",
            "麦禾与桑麻，耕锄到峣埆。",
            "往岁比不登，场圃几濯濯。",
            "荒政劳庙谋，赈廪开数数。",
            "饥羸不待饱，共感君泽渥。",
            "仁哉复育恩，所恶吏龌龊。",
            "教诏弥谆谆，听受祇藐藐。",
            "何知国与民，足己肆贪浊。",
            "流离且未还，已复事椎剥。",
            "按察殊未曾，圣主独先觉。",
            "重贻宵旰忧，顾盼求卓荦。",
            "君固岷峨英，怀抱富荆璞。",
            "迩来奏对语，朝阳鸣𬸦𬸚。",
            "锵然历帝聪，简记谅已确。",
            "外台适虚席，妙选出亲擢。",
            "此节岂轻受，委寄重山岳。",
            "除音九天下，众论靡瑕驳。",
            "揽辔首越山，青萍方在握。",
            "送君无杂言，当不负所学。"
        ],
        "notes": "",
        "id": "867baf7c3ab058ed92d0a0b12e63cd2b"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "题慧照寺",
        "preface": "",
        "paragraphs": [
            "春日重来慧照山，经年诗债不曾还。",
            "请君细数题名客，更有何人似我顽。"
        ],
        "notes": "",
        "id": "fb1b72d87784ec1110dba9eae8ff0475"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "赠画梅王文显",
        "preface": "",
        "paragraphs": [
            "子作寒梢已逼真，不须向上更称神。",
            "由来绝艺知音少，只恐今人过古人。"
        ],
        "notes": "",
        "id": "3b63c40758a27ae60eceeca83ee96726"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "简朱干叔诸友",
        "preface": "",
        "paragraphs": [
            "利名风浪日相催，青眼难于世上开。",
            "何事诸君冒艰险，杖藜来入白云堆。"
        ],
        "notes": "",
        "id": "b73b3ed26ce8166a6d4a8a67734c1a49"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "书刘定夫诗轴",
        "preface": "",
        "paragraphs": [
            "人生不更涉，何由知险艰。",
            "观君一巨轴，奚啻百庐山。"
        ],
        "notes": "",
        "id": "630a377ca08f069538794d47d3091c26"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "玉芝歌",
        "preface": "",
        "paragraphs": [
            "灵华兮英英，芝质兮兰形。",
            "琼葩兮瑶实，冰叶兮雪茎。",
            "石室兮宛宛，苔茵兮菁菁。",
            "阴长松之偃蹇，带飞瀑之琮琤。",
            "实青端而黄表，眇中藏而不矜。",
            "匪自昭其明德，羌无愧兮畴能。"
        ],
        "notes": "",
        "id": "bccb2336ac2dbc081a58728f36ade86c"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "应天山",
        "preface": "",
        "paragraphs": [
            "我家应天山，山高数万丈。",
            "上开园池美，林壑千万状。",
            "山西有龙虎，烟霞耿相望。",
            "寒清漾微波，暖翠团层嶂。",
            "天光入行舟，野色随支杖。",
            "吾党二三子，幽赏穷清旷。",
            "引兴谷云边，题名岩石上。",
            "碧桃吹晓笙，白鹤惊春涨。",
            "一笑咏而归，千载应可尚。"
        ],
        "notes": "",
        "id": "268f34bf7ed3972fd38c47d5693bba8b"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "过普宁寺",
        "preface": "",
        "paragraphs": [
            "偶扶藜杖过南津，野寺长桥发兴新。",
            "𫏐就清溪照须鬓，不妨翠雾湿衣巾。",
            "山萦细栈疑无路，树络崩崖不压人。",
            "朝暮有程常卒卒，向因携酒上嶙峋。"
        ],
        "notes": "",
        "id": "69c1462d028a92df9df3647eda48ccad"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "初夏侍长上郊行分韵得偕字",
        "preface": "",
        "paragraphs": [
            "讲习岂无乐，钻磨未有涯。",
            "书非贵口诵，学必到心斋。",
            "酒可陶吾性，诗堪述所怀。",
            "谁言曾点志，吾得与之偕。"
        ],
        "notes": "",
        "id": "11ccb7338aeb1501576cb47c740edebc"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "题达本庵",
        "preface": "",
        "paragraphs": [
            "孩提无不爱其亲，不失其心即大人。",
            "从此劝君休外慕，悦亲端的在诚身。"
        ],
        "notes": "",
        "id": "e1aadc063ddb85f7cea3360b4d803f46"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "与僧浄璋",
        "preface": "",
        "paragraphs": [
            "自从相见白云间，离聚常多会聚艰。",
            "两度逢迎当汝水，数年隔阔是曹山。",
            "客来濯足傍僧怪，病不烹茶侍者闲。",
            "不是故人寻旧隠，只应终日闭禅关。"
        ],
        "notes": "",
        "id": "65c07856e04ef77e7c54697db51a496a"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "环翠台",
        "preface": "",
        "paragraphs": [
            "直从平地矗崔嵬，南向群山斗次来。",
            "尽此半春留客醉，莫愁一日不花开。",
            "水从绿野前头遶，竹向芳菲缺处栽。",
            "目送断鸿天外去，问他更是几时回。"
        ],
        "notes": "",
        "id": "c526253cccc0b21c1a9fa93764676196"
    },
    {
        "author": "陆九渊",
        "dynasty": "宋",
        "type": "诗",
        "rhythmic": "",
        "title": "访余昌言不遇留题",
        "preface": "",
        "paragraphs": [
            "蹇馿清晓破平芜，来访故人村外居。",
            "门掩却寻山背路，堂虚惟阅案头书。",
            "不知车马从何往，借问僮奴归得无。",
            "留待西风日停午，只听松竹响萧疎。"
        ],
        "notes": "",
        "id": "da4606377487434b8ea9ec4db795b271"
    }
]