[
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "杜子墅留别",
        "preface": "",
        "paragraphs": [
            "有朋不贵数，道合意自亲。",
            "早知离别难，会觌岂厌频。",
            "青灯书阁下，细语交情真。",
            "酌此武阳泉，馔彼松江鳞。",
            "公庖复有携，得非知我贫。",
            "如何不我醉，明日隔征尘。"
        ],
        "notes": "",
        "id": "7cbdcca0fbbd4eb479b8046f259ea63b"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "渔父",
        "preface": "",
        "paragraphs": [
            "衡岳早来雨，湘江增绿波。",
            "小舟浮似屋，香草结为蓑。",
            "水定见鱼影，夜清闻櫂歌。",
            "悠悠百年梦，醒少醉时多。"
        ],
        "notes": "",
        "id": "906606d8fe38eb72714b61cf65ae0a38"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "送李寅归里",
        "preface": "",
        "paragraphs": [
            "怜君竟不偶，每事与心违。",
            "南雪岁将暮，西江帆独归。",
            "停薪待官米，借宅共僧扉。",
            "吾老慙为吏，相期寻钓矶。"
        ],
        "notes": "",
        "id": "a7bf4367b27597f923b2d6f8c6b8e7fa"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "东山堂",
        "preface": "",
        "paragraphs": [
            "谢守登临地，今为博士居。",
            "由来好山水，常得近诗书。",
            "洞与衡岳接，泉分玉井余。",
            "年年为吟事，春草不教锄。"
        ],
        "notes": "",
        "id": "bea05f67b00377b85def5ed0e13649f9"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "呈水心先生",
        "preface": "",
        "paragraphs": [
            "鹤骨虽癯发未斑，秋风鸥鹭共翛闲。",
            "芙蓉夹径才通马，杨柳沿池不碍山。",
            "外稿定于何日上，中兴只在十年间。",
            "谷城片石无人识，胡骑堂堂出汉关。"
        ],
        "notes": "",
        "id": "0927a5d39c0edd72554cd537f10f3d81"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "鴈山",
        "preface": "",
        "paragraphs": [
            "木叶新时雨亦晴，山中少驻不妨程。",
            "童嫌路峻频痴坐，僧喜岩幽每促行。",
            "草荡春深无鴈到，松林月上有猿声。",
            "石屏一带三千丈，可惜题诗又不成。"
        ],
        "notes": "",
        "id": "8eb8d9299e819ff5446e6220e236121f"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "山中即事",
        "preface": "",
        "paragraphs": [
            "白日荒荒过不知，荼䕷开了觉春归。",
            "山家卖笋樱桃熟，河水生萍柳絮飞。",
            "久雨一晴萤火出，闰年三月杜鹃稀。",
            "沉沉松竹烟岚冷，慙愧高僧借袷衣。"
        ],
        "notes": "",
        "id": "119a90957bdb99f2ab61d819a8c223d1"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "峨眉山廨",
        "preface": "",
        "paragraphs": [
            "褐衣蔬食苦吟身，肌骨虽清鬓雪新。",
            "栗里未营三亩宅，桃源已过一年春。",
            "也知官职难痴望，化得妻儿不谇贫。",
            "别写新诗寄乡友，峨眉山下独闲人。"
        ],
        "notes": "",
        "id": "c8fad8e43337aeec7ac14d39215bbba4"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "宿罗溪山",
        "preface": "",
        "paragraphs": [
            "鹫岭东游霁景微，碧桃花外一鶑飞。",
            "樵夫不斫垂潭树，知有僧人挂搭衣。"
        ],
        "notes": "",
        "id": "3a44b808f32209a815a905470bce693f"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "二月十九日",
        "preface": "",
        "paragraphs": [
            "客去关门读庄老，灯花熠熠春虫小。",
            "冰雪未消雷雨来，长安三月行人少。"
        ],
        "notes": "",
        "id": "8ccd15afebbd9d5367c7c3fc0aa275e0"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "简陆少监",
        "preface": "",
        "paragraphs": [
            "登瀛彼何人，选海渺无际。",
            "巨矣万斛舟，不与贫士济。",
            "起樯开锦帆，逆浪使风势。",
            "贫士望洋立，惆怳发深喟。",
            "少监笠泽英，清芬袭兰砌。",
            "不经觅举难，不道觅举易。",
            "每恨里选衰，高才守低位。",
            "趋荣靡愿辱，不富焉有贵。",
            "一涂总不歧，只臂鞲群鸷。",
            "园桃各春妍，崖松以霜悴。",
            "端笏玉扆前，极口陈国是。",
            "上之及公卿，下之言守帅。",
            "剥肤到饥甿，孰与护元气。",
            "凝阴积层霄，剽贼延内地。",
            "毋谓民不神，民情即天意。",
            "善瑟无弊弦，良工先利器。",
            "所愿招隽豪，弃取委公义。",
            "庶几臯伊出，扶倾扫沉翳。",
            "从来立仗马，唯作噉𫇴计。",
            "堂堂不讳朝，鸣凤峙鹓陛。"
        ],
        "notes": "",
        "id": "ee3e82423617700790580bbd0973bbfc"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "游列真观刘道士拉上潮际观渔",
        "preface": "",
        "paragraphs": [
            "珠宫何岧峣，前江后层嶂。",
            "开山者何人，萧梁山中相。",
            "窃惟经营初，岂曰此幽赏。",
            "地灵宜仙事，境寂销俗相。",
            "既积惜水功，帝命使瀛丈。",
            "手泥烧丹灶，岁久化黄壤。",
            "石突古殿出，磵循阴廊响。",
            "道人如修静，我岂陶官长。",
            "偶结清净缘，下榻税尘鞅。",
            "夜报前溪渔，命酒将鲙享。",
            "撑篷待月来，架桨乘潮上。",
            "秋高气凄澹，清极思超敞。",
            "暂废一夕眠，庶蒙列真奖。"
        ],
        "notes": "",
        "id": "7cb9bde9a65b142b18a0dee728896ca9"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "寄昭武冯司户",
        "preface": "",
        "paragraphs": [
            "朝解白鹄袍，夕投武阳垒。",
            "武阳众盗区，风传骇妻子。",
            "六月日癸亥，一书满三纸。",
            "具言五月初，独宿钟石邸。",
            "胁从在所矜，渠魁固无几。",
            "仰凭天子威，肃导使君指。",
            "豁达生路开，掷剑秉耡耜。",
            "始如浮釜鱼，终如慕膻螘。",
            "游骑从何来，使我颜有泚。",
            "幸逃食其烹，犹存汉家体。",
            "黄巾与绿林，往昔殊僣拟。",
            "陆梁能几时，寸戮而已矣。",
            "理国若理身，虑我不虑彼。",
            "溃痈复何难，实恐元气毁。",
            "江闽五十邑，荆棘五千里。",
            "我农失种获，我士乏储峙。",
            "捕招两悠悠，分明养彪兕。",
            "顷予参此军，忽忽逾一纪。",
            "素飧歌伐檀，居前愧扬粃。",
            "坊闾俨在目，煨烬空遗址。",
            "使君君子儒，规摹用诗礼。",
            "军势李晟孤，国事贾生耻。",
            "蛟龙无波涛，胡能制蛇虺。",
            "谁谓曹掾卑，伟矣天下事。",
            "生平报国躯，小节安足死。",
            "南北久瓜分，须君混文轨。"
        ],
        "notes": "",
        "id": "415dd4d261ad182fe4287d21ff7507ce"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "送卢五方春分教端州",
        "preface": "",
        "paragraphs": [
            "柳南矫矫蛟龙骞，古诗古文高入天。",
            "奉试词场三十年，柳度夜夜魁星躔。",
            "集英殿下听胪传，唱在第十众所冤。",
            "天岂恨汝月蚀篇，罚使独吟瘴海边。",
            "中州近年栽木绵，春寒秋热气已偏。",
            "我心忧国身甚便，编排失手安足言。",
            "敌窥淮汉蹂两川，君相不得高枕眠。",
            "古人度岭悲南迁，今人度岭如登仙。",
            "端溪溪阔山无烟，长腰米白鲫鲩鲜。",
            "山媪采蕉蜑采𧏖，羽檄不警徭赋蠲。",
            "党碑诸贤昔往还，人士尽识洛水源。",
            "广文下马春风前，升堂讲书鼓鼘鼘。",
            "远方朋来笈在肩，再拜愿预弟子贤。",
            "中庸大学玄又玄，商盘周诰非雕镌。",
            "灯花两簷陈俎笾，一一口说手注篇。",
            "霜毫之笔云涛牋，墨香瓦滑不受研。",
            "下岩古坑石柿填，千夫秉炬入戽泉。",
            "镵出一片紫玉砖，色如马肝鹆眼圆。",
            "得之酬直不论钱，乍是对客寒无毡。"
        ],
        "notes": "",
        "id": "3e9ca5e69c94675d9b44c127434014da"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "翠阆行饯宋廷材分教大宁",
        "preface": "",
        "paragraphs": [
            "蜀道不难兮，君无听李白之狂歌。",
            "石栈梯云入翠阆，峡船溯水通银河，栈平峡稳行人多。",
            "滟滪堆前落锦帆，诸生郊谒冠峩峩。",
            "秋堂晨鼓讲义出，亭夫樵竖知丘轲。",
            "官冷莫思归去来，且可淡饭闲吟哦。",
            "君不见江西峤南贼未灭，仕者蚤夜防弓戈。"
        ],
        "notes": "",
        "id": "c06e41412ef37a2e097cf62b7eb87296"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "玉溪谣",
        "preface": "",
        "paragraphs": [
            "雍滩束水水箭急，逆水上滩滩壁立。",
            "折篙断缆船不前，乘船人惧梢人泣。",
            "柳风摇春花雨晴，飞帆忽过如飞星。",
            "仙人坐机织锦鲸，邀我为赋银河清。",
            "茫茫天路高无陛，予止坎兮曷为至。",
            "闲将身事问仙人，仙人笑指滩船是。",
            "长风引船水没滩，天地变化须臾间。",
            "不生凌清溯紫骨，何用费火烧还丹。",
            "五百童男东入海，水弱山遥无药采。",
            "千层万级通天台，方士致神神不来。",
            "君不见桃花满山不知处，刘阮迳入天台去。"
        ],
        "notes": "",
        "id": "cc6444e4ae9e9beca262f8ca854057ba"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "期平叔兄不至",
        "preface": "",
        "paragraphs": [
            "兄昔别我游衡麓，我亦东吟石桥瀑。",
            "八年能接几函书，弟今白头兄何如。",
            "河水流澌雪风恶，梧桐渡口孤舟泊。",
            "山房夜坐兄不来，蜡梅花拆灯花落。"
        ],
        "notes": "",
        "id": "bf66e4e186caf9428dae487ae82e489f"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "赠刘道士",
        "preface": "",
        "paragraphs": [
            "竹岩鸟啼云影闲，此是玉帝藏书山。",
            "他峰叶尽一霜后，仙洞春如三月间。",
            "白须道人年八十，指予漈路从溪入。",
            "靸著芒鞋不杖藜，啸泉归去衣裳湿。"
        ],
        "notes": "",
        "id": "9c3bd6346799b4d60e0f895d82b2b42f"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "送张敬甫常薄出守荆门",
        "preface": "",
        "paragraphs": [
            "前年匹马辞军幕，今年千骑从天落。",
            "座主门生合虎符，棠阴夹路春如昨。",
            "身名贵骤俗所羡，使君夷然心澹泊。",
            "父书盈箧本孙吴，师灯一点传伊洛。",
            "莽莽丛榛乱草中，孤松昂昂立冰壑。",
            "自古十二取世官，换得青袍发几鹤。",
            "曾因穷达悟乘除，以宠为危不为乐。",
            "荆门形势衿喉地，新城突兀壕未凿。",
            "天子忧边复爱民，凿壕还恐妨犂获。",
            "谓君夙抱文武资，须君小试绥怀畧。",
            "予闻卫国如卫身，痈疽甚毒肠胃薄。",
            "堂堂人物守边州，国中群盗令谁缚。"
        ],
        "notes": "",
        "id": "73c85450fc04a55654341419bc6ad6db"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "薛景石瓜庐",
        "preface": "",
        "paragraphs": [
            "湖村有真逸，爱着钓鱼袍。",
            "鹤语柴门静，身闲笔砚劳。",
            "移来瓜种别，看得桂丛高。",
            "所写虽云僻，文名不可逃。"
        ],
        "notes": "",
        "id": "f6b4a424e1e33b182776ad6735edd8e7"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "除夕泛灵溪",
        "preface": "",
        "paragraphs": [
            "拜敕管桃源，其如骨未仙。",
            "年荒醉者少，官小野人怜。",
            "腊雪梅花在，溪春草梦圆。",
            "新正有忙事，未访洞霄泉。"
        ],
        "notes": "",
        "id": "35be7c4eca2169c948348f32d7c5c500"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "和荷渚寄同游韵",
        "preface": "",
        "paragraphs": [
            "知几百事懒，梦只在山林。",
            "一马尘中出，千峰顶上吟。",
            "月新松迳黑，柝静斗城深。",
            "相忆梅花下，花寒瘦不禁。"
        ],
        "notes": "",
        "id": "346fdd40e613534c4bbda9f74fcbeafa"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "春吟",
        "preface": "",
        "paragraphs": [
            "一春吟未稳，今日再吟看。",
            "石井桐花晚，江城谷雨寒。",
            "白烟浮野寺，苍藓绣池栏。",
            "为谢松梢鹤，官卑去住难。"
        ],
        "notes": "",
        "id": "dee06d14d2ffd54e6ff9d6942a12a88d"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "寄题王次点东岩",
        "preface": "",
        "paragraphs": [
            "生事付妻儿，山居清可知。",
            "自言雪收后，不梦客游时。",
            "洗石镌唐帖，凭松读楚词。",
            "却愁登第去，草没菊花篱。"
        ],
        "notes": "",
        "id": "dfb455aedac592dbfcd459b942d7551c"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "桂",
        "preface": "",
        "paragraphs": [
            "一夜桂花发，千崖风露香。",
            "树经秋几过，人在月中央。",
            "不预离骚赋，空居寂寞乡。",
            "山翁对之饮，酒色也鹅黄。"
        ],
        "notes": "",
        "id": "1683b68d6f68cc125c3cc582f6ffb790"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "送赵正甫丞湘阴",
        "preface": "",
        "paragraphs": [
            "行舟何所有，新酒满甆瓶。",
            "若使三闾饮，终应一念醒。",
            "官卑掌苗籍，吟苦掩松厅。",
            "清梦如湘水，遥通春草亭。"
        ],
        "notes": "",
        "id": "aa461abb20db8afd2537ea42230374f5"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "酬诸友喜归之作",
        "preface": "",
        "paragraphs": [
            "却归思去日，十过草池春。",
            "新雪满双鬓，故交余几人。",
            "藏书蟫独饱，借宅鹤同贫。",
            "夜起吟芳什，凉风吹桂轮。"
        ],
        "notes": "",
        "id": "5ce9c0769389c813f0f2572ec153237f"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "送刘成道旅游",
        "preface": "",
        "paragraphs": [
            "从军不愿赏，归补万松栽。",
            "独作渔樵计，安知婚嫁催。",
            "江船深夜月，山驿小春梅。",
            "老境诗闲淡，孤吟荐一杯。"
        ],
        "notes": "",
        "id": "35a3307414e216fff3b949b5c681ce50"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "初夏倚春望六祖寺",
        "preface": "",
        "paragraphs": [
            "柳絮兼花片，舞风湘水滨。",
            "浓岚如细雨，初夏是残春。",
            "鸟度山家曲，泉清佛界尘。",
            "年衰眠易醒，归梦不能真。"
        ],
        "notes": "",
        "id": "5c169fd55b26c401aa25e3f1443189a2"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "闻赵昌甫赴召",
        "preface": "",
        "paragraphs": [
            "甘得眠云复饮冰，此翁不独擅诗名。",
            "山深难避蒲轮召，陛远听扶藜杖行。",
            "老去报君心转切，年来守局梦频惊。",
            "有时湖上看垂钓，只忆磻溪溪水清。"
        ],
        "notes": "",
        "id": "71c729c058c4cf0957d4bdfe120ee9fb"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "题刘荆山母墓",
        "preface": "",
        "paragraphs": [
            "绿草䰐𩭹白露晞，老樵能记虎眠时。",
            "石函深贮悬钟谶，翠壁新刊断织碑。",
            "陇势三分松桧色，泉声千古蓼莪悲。",
            "珪郎向日升堂友，留宿云庵撰诔辞。"
        ],
        "notes": "",
        "id": "76c99c4525ed5fdad81a7e62fb96a8ca"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "陆侍右得祠归里往饯弗及寄以是诗",
        "preface": "",
        "paragraphs": [
            "三以囊封入紫微，一星今夜出郎闱。",
            "贾谊幸无湘水谪，知章乞得镜湖归。",
            "乘潮不等诗人别，望阙恨忧谏者稀。",
            "笠泽门前古松下，他时容我借渔矶。"
        ],
        "notes": "",
        "id": "d53d9f4084e67dad21aa93c32331ae44"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "吊卢玉堂",
        "preface": "",
        "paragraphs": [
            "金銮坡上文星落，收拾遗文有几函。",
            "草制空教生白发，盖棺只是着青衫。",
            "吟魂夜访林逋冢，破屋寒抛谢客岩。",
            "自有旧家椽笔在，丰碑竖起压松杉。"
        ],
        "notes": "",
        "id": "1d810c8278180164e4bcd6aa8c931cf2"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "吊蒋弋阳",
        "preface": "",
        "paragraphs": [
            "悲风急雨柳塘寒，巵酒篇诗哭肖韩。",
            "长记湖西访梅日，独于船上取琴弹。",
            "弋阳百姓私营庙，紫府无人别拟官。",
            "墓陇从教长新草，双凫何处只空棺。"
        ],
        "notes": "",
        "id": "94b8f1ae0d589032acae65752e5138ae"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "送蒋大璞赴扬州司户",
        "preface": "",
        "paragraphs": [
            "维扬幕府最风流，何掾梅开蒋掾游。",
            "新籍楚民今几户，旧年随帝此停舟。",
            "慈亲就养惟愁雪，元帅崇诗不畏秋。",
            "壕阔城高岂忘战，平山堂北是神州。"
        ],
        "notes": "",
        "id": "b391be3d1afff74d2c835add2524a886"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "纵游",
        "preface": "",
        "paragraphs": [
            "人事元知不可谐，名山踏破几青鞋。",
            "百钱挂杖无时醉，一锸随身到处埋。",
            "驿壁读诗摩病眼，僧窗看竹散幽怀。",
            "亦知诗料无穷尽，灯火萧踈过县街。"
        ],
        "notes": "",
        "id": "78663d7512be7bbe9753b2f313b090bf"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "西湖重午作",
        "preface": "",
        "paragraphs": [
            "高诵招魂招屈平，只应沉恨隔浮萍。",
            "著骚直以尸为谏，亡楚如何醉不醒。",
            "像虎空悬青艾束，辟兵难望彩丝灵。",
            "凭君一激沅湘水，浄洗中原血铠腥。"
        ],
        "notes": "",
        "id": "7ce6c4b951ce0e9b1201d0ad98f9e57c"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "奉归柳塘潘希白诗藁",
        "preface": "",
        "paragraphs": [
            "织柳缝花雅道衰，将题锦卷复敲推。",
            "夜寒吟苦冰澌合，境寂心融造化来。",
            "𣃁石昆仑携玉下，乘槎河海到天回。",
            "今时古调何人爱，东野长江在夜台。"
        ],
        "notes": "",
        "id": "961cd605ff59d5bc50f738078d725259"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "王道士惠柳桧",
        "preface": "",
        "paragraphs": [
            "千年桧出寒岩罅，掘得根来比金价。",
            "髣髴山阴见此株，寻思却是关仝画。"
        ],
        "notes": "",
        "id": "f95d45631c02a58f5458cc3f4ac8bc5e"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "凌霄花为复上人作",
        "preface": "",
        "paragraphs": [
            "袅袅枯藤淡绛葩，夤缘直上照残霞。",
            "老僧不作依栖想，将谓青松自有花。"
        ],
        "notes": "",
        "id": "41170837bae9def107cf28258b44c337"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "题頼若谷存斋",
        "preface": "",
        "paragraphs": [
            "湛湛方寸天，清泠如止水。",
            "其止涵空明，其溃汩泥滓。",
            "操之恍若遗，舍之渺何倚。",
            "瞬息苟不诚，愚智从此始。",
            "一篇中庸书，千古防意垒。",
            "吾子善守之，勉勉集众美。",
            "独不见邻家翁，驱鸡呼犬斜阳中。"
        ],
        "notes": "",
        "id": "68f7d018a9cdd5f0f67c9c73053af876"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "寄圣水照讲师",
        "preface": "",
        "paragraphs": [
            "圣水水深山亦深，寺前三十里清阴。",
            "一僧趺坐松间石，不是安禅定苦吟。"
        ],
        "notes": "",
        "id": "3e5b741cbabd94aa09e8492285a008f8"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "春山堂",
        "preface": "",
        "paragraphs": [
            "山在画堂西，钩帘静对时。",
            "林高日落早，巷僻客来迟。",
            "抱病独不饮，爱闲君所知。",
            "阶前碧梧叶，片片可题诗。"
        ],
        "notes": "",
        "id": "7394605c5e2b4c3a8c0a2d4ef6d945bb"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "春风过后雪初白，夜雨晴时水亦香。"
        ],
        "notes": "",
        "id": "516d9fbc80588a83e8804623e6f0d849"
    },
    {
        "author": "赵汝回",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "屈原一点沉湘恨，李白三生捉月身。"
        ],
        "notes": "",
        "id": "72d7a9d25f6867d6c4d28f60838c8df1"
    }
]