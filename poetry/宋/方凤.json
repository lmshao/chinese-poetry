[
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "游仙华山",
        "preface": "",
        "paragraphs": [
            "仙华矗万仞，我乃庐其东。",
            "日夕与山对，今兹踏玲珑。",
            "起左信奔鹿，当前任啼狨。",
            "大啸崖石裂，一览天宇空。",
            "苍松饱风雨，绝壁挂老龙。",
            "樵斧不得睨，抚根憩吾躬。",
            "邈哉轩辕氏，问道由崆峒。",
            "龙髯一以远，千载悲遗弓。",
            "犹传少女灵，炼玉于焉宫。",
            "山林重帝胄，香火明民衷。",
            "我来重怀古，揽涕临西风。",
            "何当刺飞流，一洗磊磈胸。"
        ],
        "notes": "",
        "id": "cd174400b319779e24bab501bd5fbe86"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "游宝掌山寺",
        "preface": "",
        "paragraphs": [
            "兹辰欲有适，轩车偶来骎。",
            "㔉苔北村南，荒竹晴窗阴。",
            "接语未及久，相邀指丛林。",
            "涧行任诘曲，岩眺经嵚崟。",
            "于时春早暄，生意见草心。",
            "红紫寂未动，万山苍翠深。",
            "伊予夙好游，忽忽老见侵。",
            "孤兴尚衡霍，遐思或巫黔。",
            "况此近居里，而能盍朋簪。",
            "裂石发悲啸，沿流引清斟。",
            "扪萝复忘疲，古洞穷幽寻。",
            "岂无声利痼，见笑山水淫。",
            "人生本来浮，世故未易任。",
            "藓崖拂前题，俛仰已昔今。",
            "我法姑用我，睠言属同襟。"
        ],
        "notes": "",
        "id": "67e748f4d3d13231a5a91c4437f9d2ea"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "寄柳道传黄晋卿两生  其一",
        "preface": "",
        "paragraphs": [
            "大火且西逝，赫曦讵能为。",
            "丛竹覆孤馆，绿阴相蔽亏。",
            "人散众喧寂，独鸟嘤鸣随。",
            "想见探讨余，层层发新知。",
            "傥不鄙朽拙，勉哉勤相遗。"
        ],
        "notes": "",
        "id": "65628b89edf4ef80286a7437f6dea8ff"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "寄柳道传黄晋卿两生  其二",
        "preface": "",
        "paragraphs": [
            "太璞散已久，鸿甄疑未均。",
            "惟有砥砺志，搜剥得其纯。",
            "勿以珪璋质，顽石置勿陈。",
            "君揽国香蕊，每与荆棘邻。",
            "荆棘岂不刺，反以扬素尘。"
        ],
        "notes": "",
        "id": "4bf6849f8cbdf80cdfec78741cc2ce23"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "寄柳道传黄晋卿两生  其三",
        "preface": "",
        "paragraphs": [
            "盈盈黄菊丛，栽培费时日。",
            "依依五丝瓜，引蔓墙篱出。",
            "于今想新花，于今长秋实。",
            "花实岂不时，灌溉尚期密。",
            "毋令根荄伤，委弃等藜蒺。"
        ],
        "notes": "",
        "id": "548588dbaf00d7fc58aad551512fd8f8"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "寄柳道传黄晋卿两生  其四",
        "preface": "",
        "paragraphs": [
            "新秋凉气发，松籁调于喁。",
            "山房良静閴，文史淡足娱。",
            "吾心太虚廓，傥然万象俱。",
            "大观物物齐，何事分贤愚。",
            "遐哉金兰契，聊用布区区。"
        ],
        "notes": "",
        "id": "0125efe7a07d41ee217ecf3d4ba07328"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "怀龚山人圣予",
        "preface": "",
        "paragraphs": [
            "西北有杰阁，岧峣切云天。",
            "绮窗通四望，绰约流苏悬。",
            "中有绝代人，端居方盛年。",
            "被服既殊众，容采亦鲜妍。",
            "瑶床置宝瑟，玉轸朱丝弦。",
            "有时扬妙指，泠泠宫商传。",
            "曲终恣仰𫖯，托契轩农先。",
            "靡曼谐里耳，大雅谁能怜。",
            "我欲往从者，淮海生寒烟。"
        ],
        "notes": "",
        "id": "6b71a81e37a61207b29b5585957d9455"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "药壶山寺步师远上人韵",
        "preface": "",
        "paragraphs": [
            "旭日耀禅林，曈眬晃虚室。",
            "观心得无为，颇觉诗思逸。",
            "得句祈疾书，振衣陡焉失。",
            "持此证空空，一笑堕不律。"
        ],
        "notes": "",
        "id": "1801221128a77b8b151bfccb6b1e216c"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "寄仇仁近",
        "preface": "",
        "paragraphs": [
            "忆昔三浙湄，匆遽买舟诀。",
            "大海涨波涛，排空银浪掣。",
            "时方逢杪秋，凉风正凄绝。",
            "况复婴沈疴，残喘一身孑。",
            "落日古渡横，牵衣各呜咽。",
            "尚期营归余，旋泛山阴雪。",
            "讵料人事迁，芳春竟五阅。",
            "宁无双鲤鱼，寒温叙曲折。",
            "顾兹悲愤衷，未足陈一切。",
            "阶前金凤花，当车行复辍。",
            "阁上西湖光，可似旧澄澈。"
        ],
        "notes": "",
        "id": "2d494def7e7de370e8ba885bff48ce06"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "重阳对菊得菊字",
        "preface": "",
        "paragraphs": [
            "怀哉止所翁，与我几觞菊。",
            "方当旧节来，已作秋原哭。",
            "会葬有远朋，风雨此淹宿。",
            "佳儿敬父执，姻友更敦睦。",
            "投辖不愧遵，设醴仍为穆。",
            "其如插萸遍，不见而翁独。",
            "悲欢今昨筵，还往东西毂。",
            "回首试长望，依依但云木。"
        ],
        "notes": "",
        "id": "0a3f342d4a0e44fc56bc3cd87d610c3e"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "题郑氏义门",
        "preface": "",
        "paragraphs": [
            "人爱渭水清，毕竟河流浑。",
            "不知黄虞世，何处觅旌门。",
            "旌门纵百世，岂能外彝伦。",
            "祇因风气漓，遂表为义民。",
            "麟溪有寒泉，西流类拖绅。",
            "泉声徧塞耳，乱却牝鸡晨。",
            "夜帐泼烟黑，秋缸吐火红。",
            "六世孝友家，元属书声中。",
            "烂银铺作榜，绰楔何崔崔。",
            "户神似相语，莫遣阿奴来。",
            "人心一遭蛊，五官皆作魔。",
            "不赓斯干诗，却听燃萁歌。",
            "兄弟本一气，为利分汝尔。",
            "借问嗜利人，千载得不死。",
            "鸱鸮巢满林，何地不感恻。",
            "若非慈乌啼，血泪收不得。",
            "我身亲乃有，况此身外物。",
            "世人果何思，肝胆每相贼。",
            "当年朱两轓，回首血在颐。",
            "争如义门鬼，千载不馁而。",
            "何人非杨椿，如椿能几人。",
            "祇缘本心死，所以有缁磷。",
            "大树大十围，枝叶日敷蕃。",
            "愿培百尺土，庇此千岁根。"
        ],
        "notes": "",
        "id": "8c56d15e1bdc7ad3381081822a8650de"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "哭陆丞相秀夫",
        "preface": "",
        "paragraphs": [
            "祚微方拥幼，势极尚扶颠。",
            "鼇背舟中国，龙胡水底天。",
            "巩存周已晚，蜀尽汉无年。",
            "独有丹心皎，长依海日悬。"
        ],
        "notes": "",
        "id": "1f4ad26383d4fe485e219f6d3970c16d"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "咏霜叶寄皋羽善父",
        "preface": "",
        "paragraphs": [
            "秋尽吴江道，丹枫树树奇。",
            "叶为诗者色，霜乃画之师。",
            "望似醉乡近，疑犹花事迟。",
            "停云俄在念，倚杖未归时。"
        ],
        "notes": "",
        "id": "64501646719e8e0338cf8777c6597eeb"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "北山道中",
        "preface": "",
        "paragraphs": [
            "拂衣去城市，信步踏晴泥。",
            "草意春风蚤，松阴野日西。",
            "语长忘路远，行近觉山低。",
            "更欲迟来此，穿林听鸟啼。"
        ],
        "notes": "",
        "id": "24a8d109aecf19edec006f02e7b0cce0"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "西鹿田寺听雨",
        "preface": "",
        "paragraphs": [
            "禅栖投倦客，山雨起更阑。",
            "窗叶散幽响，石林生峭寒。",
            "洞深犹暗瀑，江远忽飞湍。",
            "想像云萝外，应宜晓色看。"
        ],
        "notes": "",
        "id": "dd2ebc6743f5c45f06b19a450613da12"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "同胡汲仲兄弟登香远楼",
        "preface": "",
        "paragraphs": [
            "策杖探幽胜，同登况二难。",
            "江山双极目，宇宙一凭栏。",
            "春色啼鶑破，孤城拥浪寒。",
            "遥遥烟霭里，犹作故宫看。"
        ],
        "notes": "",
        "id": "8fdf00ab4b86e507b60107d9fe97961d"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "东瓯雪中山茶盛开",
        "preface": "",
        "paragraphs": [
            "海色连蓬岛，同云一望迷。",
            "寒花空故故，醉酒只凄凄。",
            "卜世无三兆，伤心有五噫。",
            "仲宣楼上赋，愁绝不堪题。"
        ],
        "notes": "",
        "id": "59d0f8a64f8fea5d90c993bfb562af79"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "答仇仁近",
        "preface": "",
        "paragraphs": [
            "城郭相过嬾，山房翳薜萝。",
            "谷当嘉客遯，阿称硕人薖。",
            "竹径鸣驺断，芝坛野鹿多。",
            "松风云壑冷，扫石待狂歌。"
        ],
        "notes": "",
        "id": "bb1442e92b12a81fbcc17cd639d73102"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "呈皋羽",
        "preface": "",
        "paragraphs": [
            "依依莲社客，斗酒共相酬。",
            "臭味语中得，荣名杯上浮。",
            "世情余百变，吾道合千秋。",
            "肯信张平子，穷居但四愁。"
        ],
        "notes": "",
        "id": "992a7237e47183b30915b4c7389b7a73"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "寄吴善父",
        "preface": "",
        "paragraphs": [
            "啧啧不得意，兴怀偏为君。",
            "犹为乞米帖，不作送穷文。",
            "纵酒长违俗，挥毫自出群。",
            "相思今夜雨，滴沥未堪闻。"
        ],
        "notes": "",
        "id": "92d7b7ed2b49611563dfefc95b53342c"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "次陈浦泉教授渡江韵",
        "preface": "",
        "paragraphs": [
            "笑拂湖亭柳，春归客亦归。",
            "塔云连岫暗，颿雨绝江飞。",
            "老觉游非壮，癯应遯却肥。",
            "有诗充古锦，尚不愧林扉。"
        ],
        "notes": "",
        "id": "57c57ff7c706f3bcb847ae24c3f1e329"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "宿保安寺",
        "preface": "",
        "paragraphs": [
            "扪萝山迳迥，流水石桥分。",
            "一雨过秋寺，千峰生暮云。",
            "望穷迷野色，沙远见鸥群。",
            "烟霭苍茫外，寥寥清磬闻。"
        ],
        "notes": "",
        "id": "36754f12f6a9d146ba159e665dcd9423"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "八月十四寿吴良贵",
        "preface": "",
        "paragraphs": [
            "四十强而仕，斯言著礼经。",
            "抟鹏宜运海，振鹭且充庭。",
            "后夜中秋月，今朝南极星。",
            "耄夫频献酢，留眼看袍青。"
        ],
        "notes": "",
        "id": "e8d6ec58aeb1068f2d5ef8f51887ccee"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "哭余之张教授",
        "preface": "",
        "paragraphs": [
            "吾怜张仲蔚，青草少人行。",
            "晓帐萤犹湿，空山鹤自惊。",
            "徒余八斗望，谁筑五言城。",
            "莽莽孤村外，王孙挂剑情。"
        ],
        "notes": "",
        "id": "968c2ff67fa78b67426ff7967479fbdb"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "和张子良",
        "preface": "",
        "paragraphs": [
            "寤寐溪山好，相过不厌频。",
            "诗留曾宿客，月照乍归人。",
            "率尔呼盘粲，凭谁辨主宾。",
            "未须陈咫尺，高谊总秋旻。"
        ],
        "notes": "",
        "id": "fc30648e4dfa8a5da72eae3b06e93714"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "书示同志",
        "preface": "",
        "paragraphs": [
            "尚觉浮名累，樵渔寄此身。",
            "寻盟潜勗德，证业喜知新。",
            "气谊生无间，文章合有神。",
            "毋徒涉城市，出处任风尘。"
        ],
        "notes": "",
        "id": "91befc37c5a55c74b2f6a03fba5cec2a"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "赠乐闲居士",
        "preface": "",
        "paragraphs": [
            "市远尘嚣隔，神闲幽事并。",
            "埽花怜竹影，煮茗讶松声。",
            "月与诗如约，琴将鹤互赓。",
            "冷香生碧落，秋梦不胜清。"
        ],
        "notes": "",
        "id": "0f5ab3f4f79cab27c01bf2fa140fb852"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "重阳明日得日字",
        "preface": "",
        "paragraphs": [
            "浮生聚尘轻，流景飞羽疾。",
            "故人已新阡，旧雨又今日。",
            "不惜酒饮狂，且须诗缚律。",
            "一笑复掀髯，天地何终毕。"
        ],
        "notes": "",
        "id": "2c3af882e4b5d517cd313ffd8dd8ea07"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "仙华招隠",
        "preface": "",
        "paragraphs": [
            "轩后悲苍剑，神娥下玉霄。",
            "攀髯初失梦，遗蜕尚凌歊。",
            "碧堕升棺影，青分产柱苗。",
            "山精依鹿竹，天雨湿鸡翘。",
            "有约成孤愤，无人重久要。",
            "豢龙因姓氏，使鹤误轩轺。",
            "冉冉将终老，冥冥不可招。",
            "无书寄青雀，有恨在中条。"
        ],
        "notes": "",
        "id": "a9c1095ea9647b88fa2786cb09284780"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "忆同张子长游北山诸名胜",
        "preface": "",
        "paragraphs": [
            "昔与张公子，翩翩访赤松。",
            "重来逾两纪，独去宿孤峰。",
            "古木苍陂映，禅房侧迳通。",
            "夕阴千嶂黑，人静一灯红。",
            "幸及轩车会，宁辞杖屦从。",
            "相看如梦寐，健步愧儿童。",
            "春尽山仍好，林深涧忽穷。",
            "天低时堕雨，寺远偶闻钟。",
            "吊古田无鹿，探奇洞有龙。",
            "幽寻穿䆗窱，高步蹋玲珑。",
            "灵草多成药，疏篁不作丛。",
            "岚光疑晻暧，野色在空蒙。",
            "下瞰疑无底，言旋复向东。",
            "岩阿依断础，烟嶂落飞淙。",
            "细路缘苔磴，危桥跨石谼。",
            "泉依山曲曲，云与树重重。",
            "巨刹标名岳，穹垣护亩宫。",
            "倚栏斜日下，入室老僧逢。",
            "零落螭头墨，荒凉马鬣封。",
            "不才持薄禄，终古愧高风。",
            "弛担云关里，传觞雪峡中。",
            "追随寻道侣，述作付文雄。",
            "急景真流电，浮生尚转蓬。",
            "后期观岁晏，来往意憧憧。"
        ],
        "notes": "",
        "id": "7282216477508e3be0d2e1c4954f4273"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "仙华山采茶诗",
        "preface": "",
        "paragraphs": [
            "轩娥遗瑞草，仙掌撑何年。",
            "苗蕊矗空壁，殊根蟠远天。",
            "蒙头莫可㔉，垂脚或争传。",
            "冉冉雪霜饱，亭亭风日蠲。",
            "危哉梯鸟道，允矣获龙涎。",
            "丛蘗杂丹鼎，湿云伴玉延。",
            "香真千里擅，苞结三生缘。",
            "夜荚抽雷后，春焙贡社前。",
            "一鎗滴瀼露，片碾捣和烟。",
            "碧涧规模绝，洪州气味悬。",
            "滑甘矜紫笋，幽馥讶青莲。",
            "既拣兔毫点，应添蟹眼煎。",
            "松涛生远韵，风致想真筌。",
            "七椀赓仝咏，三篇继羽编。",
            "醉乡已失路，摩室将逃禅。",
            "服食益人寿，何当煮汞铅。"
        ],
        "notes": "",
        "id": "0ce2e4d8fb648ef62e445db7cce84d61"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "八景胜概 华柱丹光",
        "preface": "",
        "paragraphs": [
            "何年撑空荒，截置珊瑚树。",
            "长日灿朝霞，芙蕖挹新露。"
        ],
        "notes": "",
        "id": "531ae4a7739073a4fd397c5477fe953c"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "八景胜概 仙坛灵草",
        "preface": "",
        "paragraphs": [
            "葳蕤不记名，绝壁挂缕缕。",
            "果否垂衣年，丝麻绩蠭午。"
        ],
        "notes": "",
        "id": "e0b6a145699135a4a96dd52ee08f2a02"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "八景胜概 中峰啸月",
        "preface": "",
        "paragraphs": [
            "纵身尝决云，山月此晶皎。",
            "疑是七还丹，邠盼吐物表。"
        ],
        "notes": "",
        "id": "fa4ac29af6fd24d5838648442cef6b6a"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "八景胜概 深穴嘘风",
        "preface": "",
        "paragraphs": [
            "草木何丰彤，悬崖护丹穴。",
            "相传通鼎湖，深窈吹寒冽。"
        ],
        "notes": "",
        "id": "6b4ccfe0f6976d7e64e999c874234f3b"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "八景胜概 剑峡迟鸾",
        "preface": "",
        "paragraphs": [
            "峡中候帝子，青鸟空徘徊。",
            "搔首叩玄律，何当化鹤来。"
        ],
        "notes": "",
        "id": "c6024083e2bb11c51c31095a4f761741"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "八景胜概 卦尖望鼎",
        "preface": "",
        "paragraphs": [
            "遥岑谁画卦，置此荆山鼎。",
            "乍可姹女飞，千秋觇溟涬。"
        ],
        "notes": "",
        "id": "25e2b2494d50d36eece36bb18a2636fd"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "八景胜概 药壶闪影",
        "preface": "",
        "paragraphs": [
            "紫车贮药壶，日夕发光怪。",
            "不道洞府深，翻嫌八荒隘。"
        ],
        "notes": "",
        "id": "05709859eb6330b9790ed21541b6b11d"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "八景胜概 龙门飞瀑",
        "preface": "",
        "paragraphs": [
            "飞雪溅𥓂砑，流云当面起。",
            "邂逅绿毛仙，临流同洗髓。"
        ],
        "notes": "",
        "id": "0c99afd540c4e56f5cf25ea9b7d3b441"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "三洞",
        "preface": "",
        "paragraphs": [
            "金华北山三洞天，垂髫欲往今华颠。",
            "春风吹衣雨洗屐，瘦筇忽拄苍山烟。",
            "山高地平走幽涧，根络石上森楠楩。",
            "步从飞桥瞰石洞，崖色阅世知几年。",
            "风痕雾迹化异物，龙首昂左尾右旋。",
            "就中暗穴如蟆颐，急水泻碧鸣娲弦。",
            "溯流束炬照徒涉，肩背擦石行拳挛。",
            "水穷路夷内景得，以炬交烛穷幽玄。",
            "细纹蹙波涌浪接，皓彩凝雪飞霜鲜。",
            "大为狮子虎犀象，琐碎亦复蜂屯然。",
            "蜿蜒双蟠角尾具，一一玉爪拏苍坚。",
            "穹龟负甲色深墨，长蛇白质相萦缠。",
            "钟能钟声鼓能鼓，不假枞簴知谁悬。",
            "直櫺斜槛藏湢室，短畦长町移原田。",
            "青云白霓五色霞，笑画败絮留丹铅。",
            "中途经过最深窅，伏身低眺洞口泉。",
            "空明一线隔远见，秋蟾浴海光婵娟。",
            "左岩袈衣颇横亘，叠折众皱垂蹁跹。",
            "自余神怪不可极，似凿非凿镌非镌。",
            "出登山腰叩中洞，外视石井闻潺潺。",
            "入深踏险思缒绠，长竿揭炬后且先。",
            "水帘可俯心为悼，到此十九归言遄。",
            "嗜奇不惮历磊砢，足以目故差轻便。",
            "翻身却望水帘处，银河天落悬吾前。",
            "常情疑复下百尺，积水定作神龙渊。",
            "石干径辟却易进，玉笋拔地修而圆。",
            "宜为渊处乃为屋，亦或摩藓题新篇。",
            "同游怪我久未出，笑谓岂欲井底眠。",
            "林幽风起日已晚，犹睨高洞山之巅。",
            "薪蒸可买樵我导，不远数里仍攀缘。",
            "傍从石壁入深坼，如铁户限琼为櫋。",
            "俨然海相挂珠络，熟视始信非夸传。",
            "左为朝真正面入，便想笙鹤遨群仙。",
            "云霞波涛仙衣裳，奇诡岂必下洞专。",
            "歘然修梁架岩起，左右苍白龙形全。",
            "望中极底胜漆黑，双扉隠隠启半边。",
            "天光一道烛扉内，知此明罅从何穿。",
            "霤深壁峭不可往，安得插羽如飞鸢。",
            "嗟余兹游尚牵俗，身所骤历辞难宣。",
            "但思乞水学坡老，洗眼看字消余年。"
        ],
        "notes": "",
        "id": "297c957c2f529ec3ba8bd958f9805d56"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "与皋羽子善游宝掌山",
        "preface": "",
        "paragraphs": [
            "宝掌一山何胜绝，老龙千载事已别。",
            "巉岩怪石峭森列，矫首三洞蹇奇崛。",
            "不知何年风雷烈，凿开混沌此瞥裂。",
            "高洞攀缘与天接，栖鹘所巢势𫶇嵲。",
            "隙泉漏滴清且澈，薜萝为衣俨陈设。",
            "中之洞兮巧融结，四达坦明如我闼。",
            "低山一洞尤寒泬，铿然谷应合音节。",
            "共爱孤蝉远林咽，又疑帝子笙歌彻。",
            "乘风便觉神飞越，落景徘徊就僧榻。",
            "好向天风更搜抉，相期夜半踏明月。"
        ],
        "notes": "",
        "id": "bed9ac0f8a22eeabc90498379ebda709"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "故宫怨",
        "preface": "",
        "paragraphs": [
            "白日欲落何王宫，腥云颓树生烈风。",
            "猕猱几年争聚族，饥蟒狞狰攫人肉。",
            "熊豨肆毒夜横行，刺蛆刲血多飞鼪。",
            "萤尻吐燄大如鹜，照见女鬼迎新故。",
            "寒更鸱吻空哀哀，谁能化鹤还归来。",
            "山都冶夷总难记，妖狐吹火月堕地。"
        ],
        "notes": "",
        "id": "dfb5947a66b198851574860ed35aaaf1"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "题光风霁月楼",
        "preface": "",
        "paragraphs": [
            "人间底处无风月，知用何时最佳绝。",
            "芳播崇楼淑气浮，影涵古桂清辉发。",
            "向来雅重无极翁，洒落襟怀与此同。",
            "去之百世犹仿佛，宛见道貌匡庐中。",
            "谁题品语黄太史，大书四字紫阳子。",
            "今从建水得此本，如拾𧏖珠卷文绮。",
            "携归八咏双溪州，晏然直与造化游。",
            "无边妙处乃萃此，韪矣君家百尺楼。"
        ],
        "notes": "",
        "id": "3ca130d162f8b6c36e73fefaaabb2bf1"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "鸿门䜩同皋羽作",
        "preface": "",
        "paragraphs": [
            "项王重瞳气盖世，叱咤喑哑万夫废。",
            "交割河山杯酒中，弱肉眈眈恣虎视。",
            "帐列爪士吞鲸鼍，神锋技击光荡摩。",
            "中有一人亦拔剑，是楚是汉舞婆娑。",
            "须臾壮夫拥盾入，怒目而语眦尽裂。",
            "项王喣妪无一言，楚国孤臣泪流血。",
            "玉玦何劳再三举，拂衣竟作彭城死。",
            "沐猴而冠何足云，君看五采成龙文。"
        ],
        "notes": "",
        "id": "627ad1eb88c4574c26a8f68e8b15a4b0"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "上元陈丞相宅观灯有作",
        "preface": "",
        "paragraphs": [
            "渴龙入夜吼百川，无数鲛珠迸地圆。",
            "星斗撼天半欲落，五花琪树皆生烟。",
            "烟灯岂不胜花朵，踏歌何人增坎坷。",
            "风尘淮北驰羽书，金鼓江城赛灯火。",
            "君不见狄青宣抚荆湖间，上元张乐晏清班。",
            "忽然称疾灯未灭，五更已夺昆仑关。"
        ],
        "notes": "",
        "id": "1b3d0bc1ebd15f1887a731b5fe775ffb"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "辽西曲",
        "preface": "",
        "paragraphs": [
            "辽西八月边风急，塞草凝霜刁斗湿。",
            "旅雁嗷嗷思妇哀，锦机初罢流黄织。",
            "并州快剪裁作衣，制成千里寄相思。",
            "巧盘诘曲同心纽，附绣回旋锦字诗。",
            "诗长字字愁胸臆，纽比连环解难得。",
            "解难得时君莫谖，啼红认取封时痕。"
        ],
        "notes": "",
        "id": "212d5c69bf011bc2dce47af581cb4f1f"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "翠微楼对竹会饮",
        "preface": "",
        "paragraphs": [
            "缥渺飞楼修竹里，珠帘半卷清风起。",
            "月明十二画栏空，美人遥隔湘江水。",
            "夜深吹彻玉参差，引到丹山彩凤仪。",
            "还倚仙翁九节杖，翠云深处望安期。",
            "楚调歌残仍击节，簷外纷纷落苍雪。",
            "楼头醉卧笑元龙，一片岁寒心似铁。"
        ],
        "notes": "",
        "id": "fe887dad274cef40d257fdbb8b72752c"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "答柳道传饷笋",
        "preface": "",
        "paragraphs": [
            "东家鼎烹矜大嚼，西家呼卢赛乳酪。",
            "肉食那知儒素风，似君臭味将无同。",
            "知我山斋少白粲，随时易办松花饭。",
            "佐食投筯毋乃馋，筠笼新掘来幽岩。",
            "封题遥寄四五尾，歆然解剥出肌理。",
            "和以芹根及薤芽，醯盐澹著香无涯。",
            "黄虀脱粟绝滓腻，得此加餐检残笥。",
            "手把南华读一过，诗思陡涌如春波。",
            "题箑酬君君莫笑，胸中成竹谐清调。"
        ],
        "notes": "",
        "id": "8f9c3fc5a245685d70dfe7d8ebc44be8"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "送吴立夫",
        "preface": "",
        "paragraphs": [
            "有人储书塞中肠，不能奋发为辞章。",
            "亦有英姿限时命，坎坷名不登文场。",
            "吴子妙年即秀颖，只字过眼终无忘。",
            "文如翻水溢万斛，昼夜不舍流汤汤。",
            "于今东南聚隽彦，奭然一发能穿杨。",
            "二十脱颖客毛遂，名登十九能低昂。",
            "亦如列宿二十八，有捄天毕施之行。",
            "况子平生志远游，块坐已能穷八荒。",
            "从兹北上有历览，径到洪河经吕梁。",
            "青徐平野望不极，半万里程趋冀方。",
            "君不见龙门探奇气益壮，文豪千载同翱翔。"
        ],
        "notes": "",
        "id": "6e6e26ffa386fff685d1e7a904980a12"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "北山道中",
        "preface": "",
        "paragraphs": [
            "起犯春霜一径寒，清游乘兴约吟鞍。",
            "眼中最恨友朋少，尘外频闻山水宽。",
            "溪落旧痕枯野埠，树浮空翠湿危栏。",
            "岩头几处悬冰白，已作群羊化石看。"
        ],
        "notes": "",
        "id": "e4ab63bad0d4c23a1932ecffe3a194bf"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "客有问金华胜游者以诗叙其概",
        "preface": "",
        "paragraphs": [
            "赤松上下雨霏微，八咏楼头重拂衣。",
            "西港晴来汀草长，北岩幽处洞泉飞。",
            "风敲定磬鹿春过，月满丹台鹤夜归。",
            "历览因知古词客，盛夸云梦未全非。"
        ],
        "notes": "",
        "id": "a124da85dab635420a3e8ef3e4c9fd3f"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "吴清翁石桥",
        "preface": "",
        "paragraphs": [
            "金椎谁奋破山霆，趋石浑疑走六丁。",
            "间道便须横䗖𬟽，长竿先已竖蜻蜓。",
            "济川作略君堪纪，吟雪行藏我欲经。",
            "领取溪山好风月，更看高架翼然亭。"
        ],
        "notes": "",
        "id": "751b3fce9a326710039a46b1ece46c02"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "冒雨渡浦阳江",
        "preface": "",
        "paragraphs": [
            "痴云千顷压江堧，寂寂篮舆破午烟。",
            "树杪楼台看近郭，渡头波浪忽滔天。",
            "舟依曲港难回楫，径转高陵每得筌。",
            "谁向龙山夸海国，一声铁笛女墙边。"
        ],
        "notes": "",
        "id": "f588bcdd897f8582433df07e41fb0c94"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "春日集张元吉兄弟宅",
        "preface": "",
        "paragraphs": [
            "衔杯不让阮家风，况复阳春白雪融。",
            "调合西堂琴欲响，情深北海酒难空。",
            "诗题历历诸名迹，酬和年年几醉翁。",
            "未尽清狂尚期约，同看灯火月明中。"
        ],
        "notes": "",
        "id": "18b891d30338bc71e2eea28a59ad2a9f"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "寄梁隆吉",
        "preface": "",
        "paragraphs": [
            "羡尔英年早息机，罗衣脱却著荷衣。",
            "黄醪白酿供吟咏，野史稗官漫是非。",
            "旧事横看东涧水，新餐谁共北山薇。",
            "金闺玉树思君甚，采药春华归未归。"
        ],
        "notes": "",
        "id": "5857b5b38d7e0a2451ba95060fe9582c"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "读西峰寺壁间诗",
        "preface": "",
        "paragraphs": [
            "出郭幽探约里程，竹篱小语忽云生。",
            "寺藏密树磬声得，客染流霞暑气清。",
            "煮茗每闻松湍落，长苔半与石床平。",
            "何来老衲吟魂尽，满壁多题世外情。"
        ],
        "notes": "",
        "id": "ac067376cc18b7b6c69426b47866d7c4"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "九日同皋羽子善游白石龙湫用杜老九日蓝田韵",
        "preface": "",
        "paragraphs": [
            "尘埃隔处地天宽，选胜携觞且笑欢。",
            "不惜逍遥投杖屐，何妨磅礴解衣冠。",
            "晴余岚重雨犹落，秋老天高酒易寒。",
            "世事悠悠双眼外，与君飞瀑醉中看。"
        ],
        "notes": "",
        "id": "06e41c549573b8c68f421f6ec179eb82"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "止所吴公挽歌辞  其一",
        "preface": "",
        "paragraphs": [
            "岳岳文豪共识名，归来风月恣弹评。",
            "竹阶过鹤窥棋局，花院流鶑和乐声。",
            "灯酌萧闲期郑老，盆歌疏达慕庄生。",
            "何来排闼绯衣召，天上楼传白玉成。"
        ],
        "notes": "",
        "id": "e8cf4d7a4f5f526bc1a2cc2fdf3f8d50"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "止所吴公挽歌辞  其二",
        "preface": "",
        "paragraphs": [
            "倦客囊书栖旧林，如兰交契岁寒心。",
            "行藏与共盟犹在，生死俄分感独深。",
            "丧宝可堪埋白璧，知音端合铸黄金。",
            "茱萸遍插明朝是，回首西风泪满襟。"
        ],
        "notes": "",
        "id": "e394541a2f3e6a4a875d9b6a66fc83ff"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "吴良贵雪中归",
        "preface": "",
        "paragraphs": [
            "别时黄菊映郊扉，转眼寒风刮毳衣。",
            "丰瑞正当三白见，修程适自四明归。",
            "因思水国银兼浪，胜看山乡玉作围。",
            "老去羊羔总陈迹，坐毡犹喜客堪依。"
        ],
        "notes": "",
        "id": "419de2bf86345fbb6ba968d57f5b23d2"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "吴仲恭翠微楼九日落成和谢皋羽  其一",
        "preface": "",
        "paragraphs": [
            "楼成楚菊芳菲候，客凑齐山酩酊期。",
            "与俗相追何日了，登高一啸洗秋悲。",
            "望穷碧落鸿飞外，归恋清樽月到时。",
            "野服从兹近萝薜，西风尘土莫轻吹。"
        ],
        "notes": "",
        "id": "7a2c70d04935c77d881604a20b352100"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "吴仲恭翠微楼九日落成和谢皋羽  其二",
        "preface": "",
        "paragraphs": [
            "慈竹堂阴长露梢，又添杰阁俯江郊。",
            "眼空霞锦疑鸿字，手摘松枝碍鹤巢。",
            "野月散衣闲弄笛，墟烟隔水见编茅。",
            "望中尚与渔樵接，若处真能广绝交。"
        ],
        "notes": "",
        "id": "c2333737d3665760b1f3bce48532458a"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "赠张叔元镇帅",
        "preface": "",
        "paragraphs": [
            "越东佳气鬰巃嵷，捉鼻馨名久识公。",
            "结发蚤看翔艺苑，濡毫频见属诗筒。",
            "弃书忽学万人敌，秉钺尤夸一世雄。",
            "拔距三千堪敌忾，歌钟二八陋和戎。",
            "长驱誓捣燕幽北，大纛旋移浦汭东。",
            "重巩河山襄帝力，时垂竹帛励臣忠。",
            "东南半壁腾王气，杞梓全材恃将功。",
            "鹅鸭几惊消玉垒，熊罴屡奋壮金墉。",
            "玺书褒锡恩原厚，节钺招绥德愈隆。",
            "群策更能延俊彦，众讴先已徧旄童。",
            "深仁共颂绵瓜瓞，伟绩还期勒华嵩。"
        ],
        "notes": "",
        "id": "8ea8ed5c942a9509f72bdcfb9b868798"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "三吴漫游集唐  其一",
        "preface": "",
        "paragraphs": [
            "江上巍巍万岁楼，今春花鸟作边愁。",
            "伤心欲问南朝事，凤去台空江自流。"
        ],
        "notes": "",
        "id": "5013765964e0c44568517a13f417ed26"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "三吴漫游集唐  其二",
        "preface": "",
        "paragraphs": [
            "愿及行春更一年，中流箫鼓振楼船。",
            "不知何处吹芦管，城外风悲欲暮天。"
        ],
        "notes": "",
        "id": "fb7835f533529d1c2af32465b742cabd"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "三吴漫游集唐  其三",
        "preface": "",
        "paragraphs": [
            "不堪惆怅满离杯，水碧沙明两岸苔。",
            "无限塞鸿飞不度，二陵风雨自东来。"
        ],
        "notes": "",
        "id": "b508bf7bbbc6d4f3f7c8c8cd379c57a6"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "三吴漫游集唐  其四",
        "preface": "",
        "paragraphs": [
            "孤云独鹤共悠悠，别作深宫一段愁。",
            "万乘旌旗何处在，白云犹似汉时秋。"
        ],
        "notes": "",
        "id": "b4eca2441939926b5ee95571e2487e98"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "三吴漫游集唐  其五",
        "preface": "",
        "paragraphs": [
            "华表峨峨有夜霜，海天愁思正茫茫。",
            "遥知汉使萧关外，泣上龙堆望故乡。"
        ],
        "notes": "",
        "id": "e13e9b8c997ae171f7d6e37748a4afec"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "三吴漫游集唐  其六",
        "preface": "",
        "paragraphs": [
            "塞上风云接地阴，万方多难此登临。",
            "坐中有老沙场客，霄汉长悬捧日心。"
        ],
        "notes": "",
        "id": "2f31ca0a39bb9d37f2668c913dd76a28"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "三吴漫游集唐  其七",
        "preface": "",
        "paragraphs": [
            "江南江北望烟波，南国浮云水上多。",
            "共说总戎云鸟阵，中原将帅忆廉颇。"
        ],
        "notes": "",
        "id": "06a5bb426556f31771ba941b505ce2b4"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "三吴漫游集唐  其八",
        "preface": "",
        "paragraphs": [
            "边风萧飒动江城，独上高楼故国情。",
            "碛里征人三十万，空教弟子学长生。"
        ],
        "notes": "",
        "id": "b7d394158fa733f231ac5199c58ce8ae"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "三吴漫游集唐  其九",
        "preface": "",
        "paragraphs": [
            "愁看直北是长安，云树深深碧殿寒。",
            "心折此时无一寸，梦魂不到关山难。"
        ],
        "notes": "",
        "id": "ecc60455a4a9a7bcc33128224fa4a244"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "三吴漫游集唐  其一○",
        "preface": "",
        "paragraphs": [
            "洞庭西望楚江分，回首姑苏是白云。",
            "今日南湖采薇蕨，何时重谒圣明君。"
        ],
        "notes": "",
        "id": "662a74c0aa16e5fd72778b60a30bec9a"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "杂咏十首  其一",
        "preface": "",
        "paragraphs": [
            "反哺乌曰慈，食母枭名恶。",
            "如乌莫如枭，人心当自觉。"
        ],
        "notes": "",
        "id": "7fc92120651fe2d8f0b948206b94a935"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "杂咏十首  其二",
        "preface": "",
        "paragraphs": [
            "马舞睨禄山，猴朝识朱温。",
            "人岂不若兽，变故辄负恩。"
        ],
        "notes": "",
        "id": "eea9149c8bf70c6d3d17674dbb761652"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "杂咏十首  其三",
        "preface": "",
        "paragraphs": [
            "鹍鹏奋云霄，尺鷃栖野草。",
            "物各适其天，夫岂论大小。"
        ],
        "notes": "",
        "id": "3590900bba8ae493a88a960510b1be7d"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "杂咏十首  其四",
        "preface": "",
        "paragraphs": [
            "蜂房开户牖，蚁穴有官守。",
            "究竟物皆然，梦幻君知否。"
        ],
        "notes": "",
        "id": "91ea8f22a6dd5ecdad278ec652074ac5"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "杂咏十首  其五",
        "preface": "",
        "paragraphs": [
            "小哉蛮触战，鄙甚蛙黾怒。",
            "达人能大观，本以和平故。"
        ],
        "notes": "",
        "id": "c7c8117c0b92af07462ce7657ca430e9"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "杂咏十首  其六",
        "preface": "",
        "paragraphs": [
            "瑞世凤鸣阳，司晨鸡鸣丑。",
            "呶呶取人憎，乱蝉合缄口。"
        ],
        "notes": "",
        "id": "3cbe7b7334a81191e51fc41a6a1a0716"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "杂咏十首  其七",
        "preface": "",
        "paragraphs": [
            "蚕茧每利人，蛛网偏害物。",
            "利害夐不同，其间仅丝忽。"
        ],
        "notes": "",
        "id": "958eace2d17710a1ca8de98283733d2b"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "杂咏十首  其八",
        "preface": "",
        "paragraphs": [
            "猿啼不窥窗，牛驯常露地。",
            "伏虎与降龙，此理元无二。"
        ],
        "notes": "",
        "id": "5308c3053294b4254b39a6d24743fc14"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "杂咏十首  其九",
        "preface": "",
        "paragraphs": [
            "解牛中肯綮，相马外骊黄。",
            "从知得三昧，意到形自忘。"
        ],
        "notes": "",
        "id": "aaebb7fe64b055d7da9e806b477cc62d"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "杂咏十首  其一○",
        "preface": "",
        "paragraphs": [
            "蚁封罅隙地，蛙井咫尺天。",
            "那能致广大，此道谁为传。"
        ],
        "notes": "",
        "id": "65b90282b239a004c8536e6a57200ff8"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "怀古题雪十首 韩王堂雪",
        "preface": "",
        "paragraphs": [
            "圣主贤臣千载遇，夜雪皑皑幸其第。",
            "直爱榻外非吾家，欲下江南须早计。",
            "炽炭烧肉锦茵铺，细君行酒以嫂呼。",
            "鲁论自可相天下，何必区区泥上书。"
        ],
        "notes": "",
        "id": "74ab56c15680277c4779ed0aba44b8eb"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "怀古题雪十首 伊川门雪",
        "preface": "",
        "paragraphs": [
            "定夫中立希贤士，事师河南程叔子。",
            "门外雪深三尺绝，假寐觉来犹在此。",
            "口生铁石为肺肝，心欲求道宁知寒。",
            "他年传授称高弟，不愧芳名千万看。"
        ],
        "notes": "",
        "id": "d23b49a0eaa1382fb5d7c784361e8e94"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "怀古题雪十首 苏武窖雪",
        "preface": "",
        "paragraphs": [
            "子卿远使匈奴国，持节堂堂不肯屈。",
            "置之深窖死为神，饥囓毡衣渴饮雪。",
            "但怀忠赤自通神，未必长伴羝为群。",
            "西风吹堕上林雁，白发归来有麒麟。"
        ],
        "notes": "",
        "id": "07a67eba8547a3659496458d2f81f550"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "怀古题雪十首 长安落雪",
        "preface": "",
        "paragraphs": [
            "朔风琼粉如筛堕，四望民居绝烟火。",
            "路无行踪门反关，珍重先生独僵卧。",
            "洛阳令尹举孝廉，三冬喜爱照河南。",
            "有志何妨屡迁擢，要以清操除奸贪。"
        ],
        "notes": "",
        "id": "fc78a0ab5961786c292c8e7777ece3c9"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "怀古题雪十首 李伋郊雪",
        "preface": "",
        "paragraphs": [
            "西湖无舟波冻合，孤山照人如玉立。",
            "太守徒行访隠君，门前净扫茶烟湿。",
            "坐谈会公幽怀开，寒梅吹香当酒杯。",
            "隠君平生厌城市，雪霁何妨公再来。"
        ],
        "notes": "",
        "id": "4e48f8d6796c833294de8733a924e9d7"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "怀古题雪十首 韩愈关雪",
        "preface": "",
        "paragraphs": [
            "浮屠诞谩唐宗惑，大内王宫迎佛骨。",
            "披忠谏婴直逆鳞，远贬潮阳蛟鳄窟。",
            "雪寒蓝桥道路危，车儿追陪儿女悲。",
            "覉穷困苦暂时事，朝食南海无终期。"
        ],
        "notes": "",
        "id": "69521f636ed637f01fd3e55bb12eabc8"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "怀古题雪十首 陶谷茶雪",
        "preface": "",
        "paragraphs": [
            "冯夷翦水飞九垓，琼花万树先春开。",
            "玉堂学士爱清味，取雪烹茶真快哉。",
            "堪笑娇娥党家妓，歌舞但知趋富贵。",
            "岂知吾儒俭素心，不夸文绮膏粱味。"
        ],
        "notes": "",
        "id": "c689de3330bd9c2a0ed5eb909ae6a7b7"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "怀古题雪十首 孙康书雪",
        "preface": "",
        "paragraphs": [
            "富贵爨炊蜡代薪，贫家读书夜无灯。",
            "案头寒雪三光白，欲益披卷未所能。",
            "长绳难系青春日，功业良由勤苦得。",
            "獬冠他日立朝端，寒士声名满邦国。"
        ],
        "notes": "",
        "id": "cbae9fb11d4b2cd27ba27e65b7e1c1c4"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "怀古题雪十首 李愬怀雪",
        "preface": "",
        "paragraphs": [
            "有唐御极天所命，蠢尔孽臣作枭獍。",
            "克壮谋猷断乃成，出师不愁天雪盛。",
            "衔枚夜渡张柴村，西平有子国有孙。",
            "悬弧不固兵径入，擒取渠魁献至尊。"
        ],
        "notes": "",
        "id": "090e78c01aced132136e14346624cce4"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "观阳山大石",
        "preface": "",
        "paragraphs": [
            "殷勤挟小艇，迤逦登大石。",
            "怪险若神造，幽阒真鬼宅。",
            "凌汉龙头昂，负重龟背磔。",
            "倒拽万牛喘，列坐千人窄。",
            "眇视笑一拳，端拜俯半额。",
            "凭肩护胫酸，呼酒镇心忒。",
            "古壁剥旧题，灰窦碍颓屐。",
            "甫快雨忽晴，刚醉日欲夕。",
            "老禅嗜文词，短卷盈咫尺。",
            "挥毫神欲飞，云开万峰碧。"
        ],
        "notes": "",
        "id": "9bf2804f378cef5de55c78bc59ac9cc2"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "寄云林上人",
        "preface": "",
        "paragraphs": [
            "竹杖芒鞋去未能，鞅尘十丈苦相仍。",
            "去来今了三生事，输尔寒岩宴坐僧。"
        ],
        "notes": "",
        "id": "34b47262b67fae9ec8c0a02d4ea372c5"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "题春寿堂",
        "preface": "",
        "paragraphs": [
            "人皆构堂思奉身，吴氏构堂独养亲。",
            "人皆种花图炫眸，吴氏树萱可忘忧。",
            "慈亲鹤发寿且康，昆弟列罗如雁行。",
            "旦暮升堂直滫瀡，娱亲嬉舞斑衣裳。",
            "子能顺亲亲颜悦，和气盈盈蔼堂室。",
            "春风荆树发条枝，夜雨芝兰秀芽茁。",
            "由来孝道通神明，吴氏家世应昌荣。",
            "他年移孝事君主，定使芳名书信史。"
        ],
        "notes": "",
        "id": "ddd04f76c745162cdd46f179af2dbcbd"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "寿东先生",
        "preface": "",
        "paragraphs": [
            "黄菊香留晚节中，回头犹记矢悬蓬。",
            "细看南极寿者相，全与东山老子同。",
            "向日闾里门转大，此时庠序栋方隆。",
            "解衣推食虽私感，普为儒流更祝公。"
        ],
        "notes": "",
        "id": "08d2121519b6070b6101ffd2f8f5e85a"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "寄功父",
        "preface": "",
        "paragraphs": [
            "遗风日远日相疏，七载归来非故庐。",
            "烈屋漫思悬艾虎，忠臣空腹葬江鱼。",
            "云霁志气消磨后，锦绣园林破碎余。",
            "酒盏更须拚酩酊，诗简聊示寄勤渠。"
        ],
        "notes": "",
        "id": "5192e1dcbf2629dab0b35ab41e2fcc88"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "饯续古赘赵氏",
        "preface": "",
        "paragraphs": [
            "年华冠带玉辉辉，本悟秦风出赘扉。",
            "为要权宜就家室，不妨暂时别庭帏。",
            "化推正始余麟厚，占协和鸣待凤飞。",
            "老我相亲垂十载，指期观子共于归。"
        ],
        "notes": "",
        "id": "fcce535929db82d6475f101fdfe7193c"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "和陶渊明九日闲居韵",
        "preface": "",
        "paragraphs": [
            "小轩开傍小篱东，不但渊明有晋风。",
            "惟见幽芳为友发，谁知清兴与心同。",
            "犹怜推槛秋难老，更喜升樽酒不空。",
            "根本既能深保护，何愁霜雪傲寒冬。"
        ],
        "notes": "",
        "id": "1e00dfd672bca1199b4bd3eb82b57805"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "述志",
        "preface": "",
        "paragraphs": [
            "只因生在胡元世，岂将褴褛换罗衣。",
            "壮图落落还中止，高蹈悠悠且遁肥。",
            "松竹森然真有味，衣冠整饬不须题。",
            "优游但效商山客，云谷丛生薤露稀。"
        ],
        "notes": "",
        "id": "0c0602dee81595132d8b55ac75489d48"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "述怀",
        "preface": "",
        "paragraphs": [
            "避元困守静庵眠，鸡犬无声乐自然。",
            "石上清吟萝月小，松间畅饮藓花斑。",
            "幽深最似螺蛳洞，岩险何须虎豹关。",
            "今愧缙绅惟隠晦，谁知四皓在商山。"
        ],
        "notes": "",
        "id": "5fba117783e3ad6d998340f185466fff"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "对仙华雪怀",
        "preface": "",
        "paragraphs": [
            "仙华万仞石离离，山上崭崭万壑危。",
            "雪与梅花俱在望，琴携野鹤转相随。",
            "清如和靖西湖夜，兴如王猷剡上时。",
            "我欲酬诗追雅调，寒山鸟迹少于飞。"
        ],
        "notes": "",
        "id": "a94e76e79d117dbd84890c5869983b31"
    },
    {
        "author": "方凤",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "耕锄晓雨有余地，应接东风无暇时。"
        ],
        "notes": "",
        "id": "6a1118c797886bfaf03bd2dbe0348358"
    }
]