[
    {
        "author": "司马朴",
        "dynasty": "宋",
        "type": "诗",
        "rhythmic": "",
        "title": "无余居士斋壁有沈传师游道山岳麓诗石刻穆仲等和之因亦次韵",
        "preface": "",
        "paragraphs": [
            "湘西胜景岂易论，群山腾闯万里奔。",
            "鹤泉一麓骞鹏噣，松风十里藏祇园。",
            "当时侍御偶题写，笔力孰敢争雄尊。",
            "东京少年妙词藻，南阳旧族齐阴樊。",
            "天心月胁出奇语，使我展读忘朝昏。",
            "差差戈剑隠一敌，落落旗鼓严千屯。",
            "无余居士厉幽志，细研六艺方专门。",
            "冻骭娇儿惯肠苋，啼饥瘦妇余泪痕。",
            "惟君德义允相惬，每穷道妙角与根。",
            "他人劝酒惊逐魂，二子频酌勤空樽。",
            "醉中诗成渺江海，风外幡影徒飞翻。",
            "卷藏箧笥已戢戢，风生襟袖何轩轩。",
            "嗟乎我亦有余腐，陋哉羊政囚华元。"
        ],
        "notes": "",
        "id": "0c3a52751b30b5ba7b1540198a317a86"
    },
    {
        "author": "司马朴",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "积雪日出杲，雪飞梅已残。",
            "朋游要及时，阁邻有遐观。",
            "乘此芜秽平，快览天宇宽。",
            "霁色混银界，旷望连江干。",
            "山如白毫相，滉溢清扬端。",
            "一气转浩渺，万里皆弥漫。",
            "优哉赋梁苑，想像排广寒。"
        ],
        "notes": "",
        "id": "2d2a11f02f99152a7da60c0e0f4e8c07"
    }
]