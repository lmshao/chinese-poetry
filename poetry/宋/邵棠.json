[
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "咏鹭鸶",
        "preface": "",
        "paragraphs": [
            "如鹇非鹤自精神，天地江湖快尔生。",
            "既不鹃吟因甚瘦，何尝食素也能清。",
            "随身钓具去无计，到处画图来便成。",
            "见说得鱼归较晚，芦花滩上月偏明。"
        ],
        "notes": "",
        "id": "e5121ca4ca49f155acc909f0468b0c29"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "赠山庵高士",
        "preface": "",
        "paragraphs": [
            "山带寒流无俗声，通樵一径锁清阴。",
            "幽人饱卧西风里，并午醒来黄叶深。"
        ],
        "notes": "",
        "id": "da0104abd1c6ff27fe60f7dd0179ae42"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "梅",
        "preface": "",
        "paragraphs": [
            "破荒风信到花英，标格孤高画不成。",
            "万古色专天下白，一生香在雪中清。",
            "罗浮松月关幽兴，野路梨云散晓情。",
            "我欲重来竟题墨，莫教吹动玉箫声。"
        ],
        "notes": "",
        "id": "097c31b9cecf455a1923124a86c1a13e"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "闻笛",
        "preface": "",
        "paragraphs": [
            "蓑笠相从老故丘，断桥流水护深幽。",
            "竹箫吹落黄昏月，诗与梅花一例愁。"
        ],
        "notes": "",
        "id": "5f91602bae57ad2738fe996bc244986a"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "春山雨中闻笛",
        "preface": "",
        "paragraphs": [
            "余寒欺酒不成醺，转觉供诗景物新。",
            "篛笠带归山路雨，竹箫吹老陇梅春。",
            "田君泉石闲招隐，颜子箪瓢自食贫。",
            "莫诧柴门回俗驾，东风不受庾公尘。"
        ],
        "notes": "",
        "id": "693de8c8c8a838f4653804432abc2bda"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "托宿孤山道观",
        "preface": "",
        "paragraphs": [
            "弊裘相伴宿烟霞，烧药余香恋碧纱。",
            "客里不知春几许，起来和月数梅花。"
        ],
        "notes": "",
        "id": "6879677e9d6e7df63dcddcf420727d9c"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "苕溪道中",
        "preface": "",
        "paragraphs": [
            "上苑啼莺春事休，吴中山水暂淹留。",
            "黄梅时候千门雨，老麦郊墟一望秋。",
            "村熟香醪清入脭，庭存修竹旧封侯。",
            "数声牛笛长亭暮，试把羁情问马周。"
        ],
        "notes": "",
        "id": "01d9a6a6279abea0f5951c9ec0e9b734"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "地偏",
        "preface": "",
        "paragraphs": [
            "地偏尘俗少，屋近往来频。",
            "浊酒有妙理，好山如故人。",
            "竹多翻碍月，树老不争春。",
            "冷看繁华事，他时一聚尘。"
        ],
        "notes": "",
        "id": "523591f922d07c493f2bf20ec81e640e"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "江皋见菊",
        "preface": "",
        "paragraphs": [
            "往事东随縠水流，诗人虚负一番秋。",
            "黄花不入渊明兴，流落西风古渡头。"
        ],
        "notes": "",
        "id": "acc0683c0e2bd47eb962aa99183af659"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "湖山把菊",
        "preface": "",
        "paragraphs": [
            "少时欢笑已无缘，只有清闲守暮年。",
            "目断遥山青不了，手挼黄菊兴悠然。",
            "兰芽春暖供吟佩，芦叶秋深隐钓船。",
            "个里生涯元自好，莫教姓字达凌烟。"
        ],
        "notes": "",
        "id": "aa3cbe892d837f736789f50e8f4bbfac"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "山傍废宅",
        "preface": "",
        "paragraphs": [
            "水没溪痕不见沙，小桥分路入山家。",
            "一庭野景无人管，时倩东风扫落花。"
        ],
        "notes": "",
        "id": "aafad9cf8a551d3d9b35f1579bcd8a51"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "隐居",
        "preface": "",
        "paragraphs": [
            "结屋水云村，车尘不及门。",
            "坼花春有力，度砌月无痕。",
            "墨带新题湿，醪因旋漉浑。",
            "纷纷名利客，谁解悟孤豚。"
        ],
        "notes": "",
        "id": "a28d2bd261a9375a7374f4f3e2ceadbc"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "怀隐居",
        "preface": "",
        "paragraphs": [
            "玉堂萧散古臞仙，一谪因循不记年。",
            "花落东风闲不扫，莺啼晓日醉犹眠。",
            "买山仅了种瓜地，把钓因乘载鹤船。",
            "独立风骚无着处，朗吟声过乱云边。"
        ],
        "notes": "",
        "id": "49370264644094261322cfa605f2189c"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "闲居",
        "preface": "",
        "paragraphs": [
            "篆香宿火度炉灰，帘佩声惊午梦回。",
            "门径长闲留鹤守，基机不泄任鸥猜。",
            "渊明归计松三径，毕卓生涯酒一杯。",
            "南陌黍田秋正熟，饭牛歌里共徘徊。"
        ],
        "notes": "",
        "id": "44668461c7509594a3e338ddd4e4c674"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "闲居",
        "preface": "",
        "paragraphs": [
            "修林阙处见溪山，地隔嚣尘居易安。",
            "起早多因啼鸟唤，惜春细数落花看。",
            "世无机事鸥盟在，门掩滩声鹤梦阑。",
            "政坐清幽闻牧笛，一声吹断碧云寒。"
        ],
        "notes": "",
        "id": "abc7a14aaba2d2d809f9ca77d14f3036"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "新居成呈刘君玉殿院",
        "preface": "",
        "paragraphs": [
            "履道坊南竹径修，绿杨阴里水分流。",
            "众贤买得澄心景，独我居为养老秋。",
            "若比陈门成已僭，苟陪颜巷亦堪忧。",
            "无端风雨虽狂暴，不信能凌沈隐侯。"
        ],
        "notes": "",
        "id": "af4fe25027044472775d8e0a57e90508"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "回舟石壁书感",
        "preface": "",
        "paragraphs": [
            "熏风入佩舞翩翩，不到林泉二十年。",
            "钟歇恐惊岩豹隐，水流不动石牛眠。",
            "野桥风月诗愁里，客路光阴归鬓边。",
            "长笑一声烟雨暝，书堂唤起贯休禅。"
        ],
        "notes": "",
        "id": "922d2e63e8b21b862844548a6614999d"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "吟窗",
        "preface": "",
        "paragraphs": [
            "独坐吟残几度春，小窗元不受尘昏。",
            "夜深村落无更点，只把梅花记月痕。"
        ],
        "notes": "",
        "id": "a82711ff90987246d6dcdec9120e3be2"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "访僧可堂",
        "preface": "",
        "paragraphs": [
            "解装歇马访高僧，门掩东风日又曛。",
            "入定不知禅外事，任侬敲碎北山云。"
        ],
        "notes": "",
        "id": "2bd007257aca72c12796a6c13217a011"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "托宿方山余庵",
        "preface": "",
        "paragraphs": [
            "世上飞尘不到山，萧萧佛屋两三间。",
            "老僧饱玩松花月，春去春来意自闲。"
        ],
        "notes": "",
        "id": "b9d5f6c0de8d8e41dbc82136f1d03189"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "道经柘溪静林寺",
        "preface": "",
        "paragraphs": [
            "青山万叠倚晴空，中有招提一径通。",
            "衲子不关尘世事，黄花红叶共秋风。"
        ],
        "notes": "",
        "id": "fcae3e238327337d186a494ce5e589f4"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "万松岭老僧",
        "preface": "",
        "paragraphs": [
            "佛屋三间破冷开，半通云气半苍苔。",
            "行人莫问僧年纪，岭上乔松是手栽。"
        ],
        "notes": "",
        "id": "bf7c84ede197bdd404cb42b0a9f2f13a"
    },
    {
        "author": "邵棠",
        "dynasty": "宋",
        "type": "诗",
        "rhythmic": "",
        "title": "上巳散步汇东",
        "preface": "",
        "paragraphs": [
            "江皋过雨弄晴晖，水滚桃花去似飞。",
            "今日已成曾点服，舞雩风里带春归。"
        ],
        "notes": "",
        "id": "350bd334ea076fd542c51d6fa0e3c5f7"
    }
]