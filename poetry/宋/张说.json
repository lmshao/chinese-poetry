[
    {
        "author": "张说",
        "dynasty": "宋",
        "type": "诗",
        "rhythmic": "",
        "title": "游老君洞",
        "preface": "",
        "paragraphs": [
            "枕漱镵针泉石肓，登临又刮山川目。",
            "太清飞出离宫景，平地分为散仙福。",
            "知津有頼大夫松，避道尤勤居士木。",
            "层峦破晓霞散绮，断岸涵空雾披縠。",
            "界远都归粟粒藏，脉近宁劳杖头缩。",
            "不愁风引轻舟却，更喜村通小径曲。",
            "妙含道德五千余，迥出洞天三十六。",
            "青牛税驾从嬾卧，宝猊回拱长蹲伏。",
            "犹余砥室灿金星，安用柔宗扶玉局。",
            "岩前日月自朝夕，物外乾坤岂寒燠。",
            "蛇灵必化第须时，豹隠唯邻聊协卜。",
            "共知容与乐无限，谁想绪余善非独。",
            "两柱擎天寿八荒，一水为霖登百谷。",
            "深嗟晚到偿畴昔，争忍疎游逾信宿。",
            "痴儿浪作谢鲲图，坐进因明天下谷。"
        ],
        "notes": "",
        "id": "08114867e72ae2f99c7d45ef0af062eb"
    }
]