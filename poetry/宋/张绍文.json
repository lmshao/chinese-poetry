[
    {
        "author": "张绍文",
        "dynasty": "宋",
        "type": "诗",
        "rhythmic": "",
        "title": "云溪叔父赐饮大梅花下以疏影横斜暗香浮动分韵得动字",
        "preface": "",
        "paragraphs": [
            "清沟泂寒波，怪石乱扶拥。",
            "轻风卷浓云，天际孤月涌。",
            "主人宴亲宾，会合意弥重。",
            "列炬照寒梅，繁星粲修陇。",
            "清香逼诗魂，吟兴欲飞动。",
            "酩酊归去来，严城角三弄。"
        ],
        "notes": "",
        "id": "9a8c24200663768f40a05a4d91f95da6"
    },
    {
        "author": "张绍文",
        "dynasty": "宋",
        "type": "诗",
        "rhythmic": "",
        "title": "钟山路间",
        "preface": "",
        "paragraphs": [
            "立马钟山路，斜阳锁乱峰。",
            "断碑生绿藓，古道立青松。",
            "春事梅边觉，乡愁酒后浓。",
            "兴亡多感慨，我辈复情钟。"
        ],
        "notes": "",
        "id": "aed8e559e8f912370ee32984f746c247"
    },
    {
        "author": "张绍文",
        "dynasty": "宋",
        "type": "诗",
        "rhythmic": "",
        "title": "自维扬辞亲暂归里中登楼有作",
        "preface": "",
        "paragraphs": [
            "烂漫家山景物妍，西风收拾下蛮牋。",
            "半分寒事梅花里，一段幽怀夕照边。",
            "渔唱凄凉招野色，雁行缥缈带晴烟。",
            "淮山只在栏干北，目送飞云重黯然。"
        ],
        "notes": "",
        "id": "411f13a12cd1adab250e63cb3fe7b2c5"
    },
    {
        "author": "张绍文",
        "dynasty": "宋",
        "type": "诗",
        "rhythmic": "",
        "title": "自淮阳还里中抵舍一夕即为通川之行",
        "preface": "",
        "paragraphs": [
            "喜得归来席未安，又携书剑上江干。",
            "莫陪亲戚话情愫，空指溪山说肺肝。",
            "客路几程来杳杳，天涯一棹去漫漫。",
            "故乡又被江云隔，写得诗成欲寄难。"
        ],
        "notes": "",
        "id": "d57566db4936b32394b965c2c80fbc95"
    },
    {
        "author": "张绍文",
        "dynasty": "宋",
        "type": "诗",
        "rhythmic": "",
        "title": "小院",
        "preface": "",
        "paragraphs": [
            "小院春寒闭寂寥，东风吹雪未全消。",
            "山茶谢了梅花落，移得诗情上柳条。"
        ],
        "notes": "",
        "id": "8f13a019a9a165ad6af1206e9059244d"
    },
    {
        "author": "张绍文",
        "dynasty": "宋",
        "type": "诗",
        "rhythmic": "",
        "title": "醉乡",
        "preface": "",
        "paragraphs": [
            "醉乡诗笔是生涯，短短蛮牋字字斜。",
            "沉水一株烟未断，半窗寒月上梅花。"
        ],
        "notes": "",
        "id": "cf69e94bf457aa86d8efeedda2f28e5d"
    },
    {
        "author": "张绍文",
        "dynasty": "宋",
        "type": "诗",
        "rhythmic": "",
        "title": "山庵夜宿呈深居先生",
        "preface": "",
        "paragraphs": [
            "松迳转幽密，一程深一程。",
            "涛声在平地，月色正三更。",
            "僧定欲唤起，鹤眠频梦惊。",
            "晓来真富贵，露叶缀珠璎。"
        ],
        "notes": "",
        "id": "212d422b3e6c15069420a38d49d9336a"
    },
    {
        "author": "张绍文",
        "dynasty": "宋",
        "type": "诗",
        "rhythmic": "",
        "title": "送梁中砥入道从三茅许松谿",
        "preface": "",
        "paragraphs": [
            "无意觅封侯，来从长史游。",
            "辞章唐韵度，人物晋风流。",
            "花影天坛午，松声月涧秋。",
            "登临尽诗境，分我半山不。"
        ],
        "notes": "",
        "id": "3336d70816bc6ccbaf763de0926ee485"
    },
    {
        "author": "张绍文",
        "dynasty": "宋",
        "type": "诗",
        "rhythmic": "",
        "title": "即事  其一",
        "preface": "",
        "paragraphs": [
            "电挟雷声迅，风将雨脚多。",
            "须臾寂无有，造化果如何。",
            "饥鼠撼帏竹，哀蛩语径莎。",
            "披衣起中夜，有感寄长歌。"
        ],
        "notes": "",
        "id": "76a9060bb9b48dca5ade587f0e1caf3d"
    },
    {
        "author": "张绍文",
        "dynasty": "宋",
        "type": "诗",
        "rhythmic": "",
        "title": "即事  其二",
        "preface": "",
        "paragraphs": [
            "地迥秋声远，山空野兴多。",
            "宦游聊尔耳，疏嬾奈吾何。",
            "摇落惊黄叶，推敲步绿莎。",
            "新凉大自在，对酒且高歌。"
        ],
        "notes": "",
        "id": "62269c1856d20d94c4d39bc46767c383"
    },
    {
        "author": "张绍文",
        "dynasty": "宋",
        "type": "诗",
        "rhythmic": "",
        "title": "春闺怨效唐才调集体",
        "preface": "",
        "paragraphs": [
            "杨柳和烟翠不分，东风吹雨上离樽。",
            "茝弦调急难藏恨，燕子楼高易断魂。",
            "锦字书成春梦远，玉壶泪满夜灯昏。",
            "马蹄想过长亭路，细与萧郎认去痕。"
        ],
        "notes": "",
        "id": "05e2e653683825b87947f5d61d8ea32d"
    },
    {
        "author": "张绍文",
        "dynasty": "宋",
        "type": "诗",
        "rhythmic": "",
        "title": "江亭晚眺",
        "preface": "",
        "paragraphs": [
            "登高便可豁双明，吟外还能见物情。",
            "南北盛衰关大数，英雄得失总虚名。",
            "莫云千里乡心远，寒雁一声秋意清。",
            "江上白鸥应笑我，等闲虚负水边盟。"
        ],
        "notes": "",
        "id": "291d84262fb67370757d91f58607ed36"
    },
    {
        "author": "张绍文",
        "dynasty": "宋",
        "type": "诗",
        "rhythmic": "",
        "title": "定林",
        "preface": "",
        "paragraphs": [
            "三间书屋年年在，一点禅灯夜夜明。",
            "门外青苗浑不见，半山松竹自秋声。"
        ],
        "notes": "",
        "id": "c5ae7d0113c34114654105cd32b507df"
    },
    {
        "author": "张绍文",
        "dynasty": "宋",
        "type": "诗",
        "rhythmic": "",
        "title": "金陵道中晚宿",
        "preface": "",
        "paragraphs": [
            "卸却征衣卧客窗，移床切莫近寒螀。",
            "空阶一雨凄凉甚，不怨梧桐怨夜长。"
        ],
        "notes": "",
        "id": "9646e415f9c427cbf2f8a6723438dd2a"
    },
    {
        "author": "张绍文",
        "dynasty": "宋",
        "type": "诗",
        "rhythmic": "",
        "title": "夜坐",
        "preface": "",
        "paragraphs": [
            "金鸭香残酒半醒，夜深寒月过西櫺。",
            "可怜心事无人识，诗眼与灯相对青。"
        ],
        "notes": "",
        "id": "4857c0959118a55fbec5912ba0f6ad69"
    },
    {
        "author": "张绍文",
        "dynasty": "宋",
        "type": "诗",
        "rhythmic": "",
        "title": "绝句二首  其一",
        "preface": "",
        "paragraphs": [
            "晓云扶日上高梧，一枕春酲困未苏。",
            "山鸟不知如许事，隔窗犹自劝提壶。"
        ],
        "notes": "",
        "id": "6fc57fbdf6c33ad977c9ae260e6bc8d6"
    },
    {
        "author": "张绍文",
        "dynasty": "宋",
        "type": "诗",
        "rhythmic": "",
        "title": "绝句二首  其二",
        "preface": "",
        "paragraphs": [
            "雨过盘池起绿波，夜来添得几圆荷。",
            "单衣不奈春寒恶，却美杨枝挟纩多。"
        ],
        "notes": "",
        "id": "7279e9f146561dfd187a1938e76892a1"
    }
]