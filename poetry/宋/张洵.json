[
    {
        "author": "张洵",
        "dynasty": "宋",
        "type": "诗",
        "rhythmic": "",
        "title": "蒙亭倡和长句",
        "preface": "",
        "paragraphs": [
            "桂林山水冠衡湘，蒙亭正在漓水傍。",
            "清流洄洑眩波光，高崖古木争苍苍。",
            "下有菱荷满横塘，面面风来面面香。",
            "新诗一咏酒一觞，爽气浑如秋气凉。",
            "酒阑岩下踞胡床，汲泉煮茗沉烟长。",
            "从容谈笑声瑯瑯，水光山色增辉芒。",
            "东山兰亭各一方，风流兼追谢与王。",
            "回头尘事皆茫茫，为计不若行乐良。",
            "恨我到此情难忘，遥指白云思故乡。"
        ],
        "notes": "",
        "id": "e3c2cfff17548a9c7f981c8ec0c95568"
    }
]