[
    {
        "author": "李处全",
        "dynasty": "宋",
        "type": "诗",
        "rhythmic": "",
        "title": "挽崔舍人  其一",
        "preface": "",
        "paragraphs": [
            "雅望高簪履，昌言动冕旒。",
            "五花方判事，万户合封侯。",
            "未换黄金带，俄成白玉楼。",
            "匆匆大槐国，起灭等浮沤。"
        ],
        "notes": "",
        "id": "3e38578f815d2628a737f01bf143e0aa"
    },
    {
        "author": "李处全",
        "dynasty": "宋",
        "type": "诗",
        "rhythmic": "",
        "title": "挽崔舍人  其二",
        "preface": "",
        "paragraphs": [
            "桂籍联升望舜裳，香飘折槛馥天光。",
            "我心但愧蒹葭倚，众目争观鸿雁翔。",
            "策足华涂欣衮衮，致身台路失堂堂。",
            "并看双璧埋黄壤，一恸风前泪数行。"
        ],
        "notes": "",
        "id": "8ebb0063268402195e034d49b7780723"
    },
    {
        "author": "李处全",
        "dynasty": "宋",
        "type": "诗",
        "rhythmic": "",
        "title": "蜕龙洞",
        "preface": "",
        "paragraphs": [
            "龙化当年去不回，空余古洞出崔巍。",
            "苍苍野色连天远，脉脉泉音穴地来。",
            "壁上梭飞三尺雨，匣中剑跃一声雷。",
            "红云六月炎蒸处，应作商霖泽九垓。"
        ],
        "notes": "",
        "id": "93c257443e77a32d85e9b9ee8c9c7310"
    },
    {
        "author": "李处全",
        "dynasty": "宋",
        "type": "诗",
        "rhythmic": "",
        "title": "深静堂  其一",
        "preface": "",
        "paragraphs": [
            "鼎来朱墨苦难逃，两夕山中暂释劳。",
            "野岫拥簷青巀嵲，回塘足雨绿周遭。",
            "繙经深院心宜静，远迹红尘意自高。",
            "漫把新篇供写物，幺麽那敢说诗豪。"
        ],
        "notes": "",
        "id": "9294aa95ae983d8b2038dead2a56fc67"
    },
    {
        "author": "李处全",
        "dynasty": "宋",
        "type": "诗",
        "rhythmic": "",
        "title": "深静堂  其二",
        "preface": "",
        "paragraphs": [
            "连筒接水下横塘，漫袚尘襟引兴长。",
            "喜有一枝安静境，闲看九曲泛流觞。",
            "凉生客枕秋将老，月上纱窗夜未央。",
            "满眼诗材皆可赋，惜哉无计脱官忙。"
        ],
        "notes": "",
        "id": "9371290793e93ef49509f20ef3110b88"
    }
]