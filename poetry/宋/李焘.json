[
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "从何使君父子游墨池分韵得名字",
        "preface": "",
        "paragraphs": [
            "蜀学擅天下，马王先得名。",
            "簧如巧言语，于道盖小成。",
            "子云最后出，振策思遐征。",
            "斯文大一统，欻使圣域清。",
            "富贵尽在我，绂冕非所荣。",
            "旁皇天禄阁，聊亦观我生。",
            "怀哉不能归，旧宅荒榛荆。",
            "寂寞竟谁顾，正路今莫行。",
            "使君蓬莱仙，弭节归赤城。",
            "门无俗宾客，家有贤父兄。",
            "慨念此耆老，不登汉公卿。",
            "临池一罇酒，尚友千载英。",
            "并呼严与李，月旦共细评。",
            "区区可无憾，彼重适我轻。",
            "朅来成都市，尘土污冠缨。",
            "古人不可见，见此眼自明。",
            "请为怀古诗，玉振而金声。"
        ],
        "notes": "",
        "id": "1049ed4d3458b28dde74246a947575d5"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "题龙鹄山房",
        "preface": "",
        "paragraphs": [
            "已作清时鸟倦飞，杜鹃更劝阿谁归。",
            "似嫌住处犹城郭，不解携家隐翠微。"
        ],
        "notes": "",
        "id": "1902df987d4953610690084e7306b27b"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "客怀  其一",
        "preface": "",
        "paragraphs": [
            "寂寞三秋节，凄凉万里风。",
            "关河尽形胜，人物几英雄。",
            "秦叶随流水，周禾满故宫。",
            "此心悬象阙，梦绕浙西东。"
        ],
        "notes": "",
        "id": "8ff6a46e0a13930a2c75d6fca8255987"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "客怀  其二",
        "preface": "",
        "paragraphs": [
            "久客厌尘土，幽居怀翠微。",
            "只余清夜梦，长作故山归。",
            "菊已开三迳，松应长十围。",
            "晨钟忽惊觉，犹有露沾衣。"
        ],
        "notes": "",
        "id": "ac1e9f16e51f12c9ea58c21f09e811e2"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "客怀  其三",
        "preface": "",
        "paragraphs": [
            "壮矣府中县，索如城外村。",
            "墨池今扫迹，石笋旧余根。",
            "风急汉弦断，雨多秦镜昏。",
            "新秋一怀古，情绪若为论。"
        ],
        "notes": "",
        "id": "4a9bb5142f5e571ec4092dee39af02c4"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "客怀  其四",
        "preface": "",
        "paragraphs": [
            "雨意忽如此，客愁将奈何。",
            "出门谁可诣，掩卷独高歌。",
            "尘世兔三穴，古人蓬一窠。",
            "区区奚足道，默默幸无它。"
        ],
        "notes": "",
        "id": "5b22ef8c8e4a26331a17f7665dc9e33e"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "客怀  其五",
        "preface": "",
        "paragraphs": [
            "长忆在家好，已知从仕难。",
            "纷纷犹吓鼠，悄悄政栖鸾。",
            "忘意蹑高位，敢言卑小官。",
            "世途真甚隘，怀抱要须宽。"
        ],
        "notes": "",
        "id": "78a3dc1003ae80b2c72a1969c911b139"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "灵云岩",
        "preface": "",
        "paragraphs": [
            "路转层冈十里余，武陵传者亦难如。",
            "昔年炼药仙人室，今日餐霞道士居。",
            "洞外蟠花开锦绣，岩前石溜漱琼琚。",
            "猗欤灵气为时雨，可惜图经阙不书。"
        ],
        "notes": "",
        "id": "1d8bf010dd785ef0093c65fb6be942c5"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "三月二十日出郊泛舟西津得予字",
        "preface": "",
        "paragraphs": [
            "春日行郊坰，南风初唱予。",
            "相携出城郭，著意买江湖。",
            "句好从儿觅，杯干任客呼。",
            "长年足诗酒，此外复何须。"
        ],
        "notes": "",
        "id": "b2db3cdc9b07e9fe29d10e1203c86929"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "信相院水月亭",
        "preface": "",
        "paragraphs": [
            "水中之月不可取，收揽结成湖上亭。",
            "天光沉沉射虚白，夜色耿耿含空青。",
            "朅来穷冬所见异，但有破块黏枯萍。",
            "吾心皎洁竟何似，本自无物谁当铭。"
        ],
        "notes": "",
        "id": "e7ac63e7a092125ac7fb1eb0c15c2420"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "十月过昭觉庭梅萧然已动人意因作二十八字",
        "preface": "",
        "paragraphs": [
            "厌逐游人药市行，暂来心迹喜双清。",
            "疏风细雨荒庭菊，便觉梅花暗有情。"
        ],
        "notes": "",
        "id": "eccd1ced1e4e3de6554186b18e1bf61e"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "观施氏芍药呈同游者",
        "preface": "",
        "paragraphs": [
            "怪底吹残万点红，余妍都在此花中。",
            "攀枝未许风流尽，振袂还知结习空。",
            "杳杳人谁赠南园，菲菲身恐堕仙宫。",
            "乞将新雨酬佳丽，始信青春不负公。"
        ],
        "notes": "",
        "id": "c69ccaa20fc5341802aeb536f2c9e241"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "成都施氏园海棠方盛时觅酒径醉二月九日",
        "preface": "",
        "paragraphs": [
            "染根著色谢天公，破睡犹禁一再风。",
            "为此径须浮大白，老夫元自爱深红。"
        ],
        "notes": "",
        "id": "03935fee0492424d1be70636ad4e7021"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "游蔡山",
        "preface": "",
        "paragraphs": [
            "岩峦最高顶，云气时蔚荟。",
            "仿佛群仙宅，宫阙曜珠贝。"
        ],
        "notes": "",
        "id": "fd894ddbf482f5ab9cc85284be53f67a"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "长生观",
        "preface": "",
        "paragraphs": [
            "成家得将军，如越大夫蠡。",
            "功成拂衣去，智囊未叩底。"
        ],
        "notes": "",
        "id": "e9ca8d6c11d2d2e77be89b623880743d"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "望川亭",
        "preface": "",
        "paragraphs": [
            "潼川遶郭多名寺，都在少陵诗句中。",
            "西上飞亭更奇绝，水光山色两无穷。"
        ],
        "notes": "",
        "id": "8723628408bc5d46a895b93bbe568ae8"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "岑公洞",
        "preface": "",
        "paragraphs": [
            "隋邦危乱谁得免，虚鉴真人愿独行。",
            "道骨仙风今可想，幽栖岩洞及高明。"
        ],
        "notes": "",
        "id": "f9a4aa1f752f5eefe83b463a74753e3e"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "升元寺  其一",
        "preface": "",
        "paragraphs": [
            "看尽庵前手种松，草堂聊复少从容。",
            "令人却忆骑驴老，悔不终身作卧龙。"
        ],
        "notes": "",
        "id": "7fa181a7ffe89ba0d4123cd721c1d6fd"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "升元寺  其二",
        "preface": "",
        "paragraphs": [
            "升元古寺宝灵珠，照影东西与众殊。",
            "本为仁皇贲潜府，岂知今日镇留都。"
        ],
        "notes": "",
        "id": "b56ac806115316e55cb67547a71eee99"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "拥翠楼",
        "preface": "",
        "paragraphs": [
            "淳熙元年九月尾，菊未落英梅破蕊。",
            "从来两美难必合，今忽得此一笑喜。",
            "人言地瘴物失时，进忌太蚤退苦迟。",
            "老夫亦岂不自觉，姑与饮酒仍赋诗。",
            "忍令芳草直为艾，封植嘉树宁少待。",
            "夕餐九华可无死，却期老岁于吾子。"
        ],
        "notes": "",
        "id": "fbc185b3004bb8f386253f0a290faef2"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "洞庭",
        "preface": "",
        "paragraphs": [
            "镜面千顷阔，修眉一带横。",
            "湖深有龙蛰，山静少人行。",
            "似与真仙约，都无世俗情。",
            "鸟啼猿叫歇，轩乐有余声。"
        ],
        "notes": "",
        "id": "3a594fd5cc1f437ece9a745e683f0323"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "制胜楼",
        "preface": "",
        "paragraphs": [
            "画省容台记并游，相思相望几登楼。",
            "路长久叹音尘绝，事变还惊岁月流。",
            "合侍钧天终雅奏，却穿巴峡看横舟。",
            "欲酬嘉惠须新语，老觉枯肠不奈搜。"
        ],
        "notes": "",
        "id": "1f8c33b677cd793799038f534a84fdde"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "登金山",
        "preface": "",
        "paragraphs": [
            "金山何处好，四顾不相连。",
            "窗迥前无地，波澄下有天。",
            "堂留三楚客，门泊五湖船。",
            "暝色关诗思，江笼两岸烟。"
        ],
        "notes": "",
        "id": "8fe603c7d531537631e777dd1f547ff3"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "龙鹄山",
        "preface": "",
        "paragraphs": [
            "西山有佳人，惯踏山下路。",
            "晨吟泽畔风，午睡岩前雨。",
            "莫使儿辈觉，损我岩壑趣。"
        ],
        "notes": "",
        "id": "cf7e43580afac7ecef5f67e711292dcf"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "鼎建金釜仙山灵泉古观碑",
        "preface": "",
        "paragraphs": [
            "臣閪独步转淦浪，□□□□□□阳。",
            "风生□□□□□，紫气缤纷赛锦堂。",
            "欲频了了载诗酒，总为超□□□阴。",
            "幽胜若天香境万，□舍兴乐招掌爱。"
        ],
        "notes": "",
        "id": "fbb07a8785495077b18e60d37c6c564c"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "试上层楼高处望，十洲三岛似蓬莱。"
        ],
        "notes": "",
        "id": "c2d86d160a7a94047740e62711b9941d"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "瓦屋如案平，金仙閟光景。"
        ],
        "notes": "",
        "id": "a739ab020289065b6ca698c7ac020d31"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "断碑唐日寺，遗像晋时僧。"
        ],
        "notes": "",
        "id": "277e9a93ec49ebdcad4b151377c94e90"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "山遶一城藏几寺，江连二水送孤舟。"
        ],
        "notes": "",
        "id": "23f1ceb0b712850ce4df85645dc8a30d"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "句  其五",
        "preface": "",
        "paragraphs": [
            "平盖神仙院，武阳山水乡。"
        ],
        "notes": "",
        "id": "0b081729427d065976583e48079e2b22"
    },
    {
        "author": "李焘",
        "dynasty": "宋",
        "type": "诗",
        "rhythmic": "",
        "title": "句  其六",
        "preface": "",
        "paragraphs": [
            "行亦自劾去。"
        ],
        "notes": "",
        "id": "f131844a7b75cff90300bd1d60e636f8"
    }
]