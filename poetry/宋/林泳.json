[
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "岳王墓",
        "preface": "",
        "paragraphs": [
            "天意只如此，将军足可伤。",
            "忠无身报主，冤有骨封王。",
            "苔雨楼墙暗，花风庙路香。",
            "沉思百年事，挥泪洒斜阳。"
        ],
        "notes": "",
        "id": "a907b24ab4995235e7fa0550b0e68314"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "白头吟",
        "preface": "",
        "paragraphs": [
            "弹却眼中泪，自唱白头吟。",
            "借君向时耳，明妾今朝心。",
            "身苦尚可忍，心苦不可禁。",
            "妾心似妾镜，对景长相寻。",
            "君心似君琴，转手成别音。",
            "失身妾命薄，轻身妾恨深。",
            "再唱白头吟，击碎青玉簪。"
        ],
        "notes": "",
        "id": "c6ee2c61cc567cbd985adeb75db15ffb"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "刘直夫之入道今复逢衣余饮之酒",
        "preface": "",
        "paragraphs": [
            "脱了紫霞衣，琴书欲傍谁。",
            "焚香懒持咒，衔袖旋吟诗。",
            "无本穷应悔，知章梦已迟。",
            "梅寒不堪折，斗酒谩浇之。"
        ],
        "notes": "",
        "id": "87f60ff02254ec18306e6d8c6976e927"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "蔬餐",
        "preface": "",
        "paragraphs": [
            "山人藜苋惯枯肠，上顿时凭般若汤。",
            "折项葫芦初熟美，著毛萝卜久煨香。",
            "炊粱剪韭贫聊办，煮餠浇葱病未尝。",
            "晦叔十斋从客笑，空房巾钵似支郎。"
        ],
        "notes": "",
        "id": "1932ab69d1084e8fcae3e81245545ad7"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "宿囊山怀坚师",
        "preface": "",
        "paragraphs": [
            "伏虎岩头向上层，袈裟几度忆同登。",
            "薜荔石屋应无恙，风雨谁明彻夜灯。"
        ],
        "notes": "",
        "id": "8cfc63e7da56161b93aca84939019dd8"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "赠俞竹心",
        "preface": "",
        "paragraphs": [
            "避雨君平肆，相亲一笑边。",
            "我歌大司命，君说小行年。",
            "倾盖多豪贵，掀帘半醉眠。",
            "自言谋竹隠，聊觅印山钱。"
        ],
        "notes": "",
        "id": "abc0ba09faaa31127a2a64004c913722"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "宿赤岸寄太初弟",
        "preface": "",
        "paragraphs": [
            "橘树绕溪边，人家一簇烟。",
            "急滩听似雨，低阁坐如船。",
            "远客思亲语，痴儿望叔怜。",
            "愁来吟未了，灯火已催眠。"
        ],
        "notes": "",
        "id": "7e66c973f51cc647009b71a31498cc00"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "扬州杂诗  其一",
        "preface": "",
        "paragraphs": [
            "落日吟诗望戍楼，烟花空忆古扬州。",
            "开明桥下千家市，但见朝朝挂髑髅。"
        ],
        "notes": "",
        "id": "7c549222970c5ff7aab41f6518e2de66"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "扬州杂诗  其二",
        "preface": "",
        "paragraphs": [
            "角声吹月上城头，薄酒千杯不疗愁。",
            "要觅当年杜书记，栀灯数朵竹西楼。"
        ],
        "notes": "",
        "id": "1642f79d17ba6d632cb214ad785d9172"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "扬州杂诗  其三",
        "preface": "",
        "paragraphs": [
            "雄勇将军赴上流，三千选士一时休。",
            "营中妇女支官料，犹道儿郎在鄂州。"
        ],
        "notes": "",
        "id": "75fdec062cc463219bd9f1f4e757854d"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "建溪道间  其一",
        "preface": "",
        "paragraphs": [
            "白鹭沙头犊子眠，隔溪茅屋起炊烟。",
            "渔翁半醉斜阳里，𣡬了柴门下钓船。"
        ],
        "notes": "",
        "id": "a40bb47599ce42f55fb466526ebd5f85"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "建溪道间  其二",
        "preface": "",
        "paragraphs": [
            "三两渔舟竹影中，山禽相对哢晴风。",
            "小桥落日无人处，一树桃花照水红。"
        ],
        "notes": "",
        "id": "7eb26eb85fb2595526aff27bb26db778"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "寄题涉趣园",
        "preface": "",
        "paragraphs": [
            "园中日涉趣云何，未老归来气亦豪。",
            "还有郡人携斗酒，可无社客著方袍。",
            "诗如信笔真难到，琴不安弦更自高。",
            "办取白头猿鹤畔，莫教松菊只归陶。"
        ],
        "notes": "",
        "id": "ff537be511a0aed234c27385e746fa69"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "咏尘",
        "preface": "",
        "paragraphs": [
            "野马相吹生不尽，海犀能辟语成空。",
            "高埋旗鼓无边黑，暗染衣冠日下红。",
            "宁可濯缨歌浊水，莫教举扇障西风。",
            "浑无一点仙家殿，应在三韩漂渺中。"
        ],
        "notes": "",
        "id": "8cfdb11a5801b8a2d314526c15023913"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "西湖无水",
        "preface": "",
        "paragraphs": [
            "红云赤日煮清澜，涸蜯枯鱼不忍看。",
            "佛老因言沧海变，诗人曾赋洞庭干。",
            "弄船渡子愁归去，枕鼓雷官唤醒难。",
            "谩道天仙司下土，绿章几度祝星坛。"
        ],
        "notes": "",
        "id": "d90b52cd9f871ac28e3c2d39923b5901"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "白莲  其一",
        "preface": "",
        "paragraphs": [
            "西湖万景惹诗狂，爱此孤高压众芳。",
            "大士化身衣未解，西施浄面镜慵粧。",
            "岁寒却有花堪比，水种应无草敢香。",
            "茉莉素馨方用事，鼻参眼入细平章。"
        ],
        "notes": "",
        "id": "bbf7fcc194a93cc9dc66c07cd5ffbe27"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "白莲  其二",
        "preface": "",
        "paragraphs": [
            "泰华仙根不染尘，一枝冷淡种尤真。",
            "俗缘梦断承妃步，色相空来坐佛身。",
            "净比禅心月上女，粧羞丽质水边人。",
            "纻袍羽扇吟相对，笑杀思王赋洛神。"
        ],
        "notes": "",
        "id": "2306f66643424ae912a3193d07548bb9"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "澹津园看梅",
        "preface": "",
        "paragraphs": [
            "三嗅清香水月边，冷然著我玉虚天。",
            "何须白雪黄芽诀，只服梅花也解仙。"
        ],
        "notes": "",
        "id": "364915b80c6ce075a69335aadad75b98"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "仙都白鹿歌",
        "preface": "",
        "paragraphs": [
            "山中白鹿老而灵，有客有客占鹿鸣。",
            "我寻石门不知处，道人出洞欢相迎。",
            "修行无力有我相，不应信息令渠惊。",
            "吁嗟至人离诸有，一切相自有心生。",
            "桃源意行花两岸，山阴兴尽雪三更。",
            "道人道人苦多事，尔自采药渠食萍。",
            "白云满洞不须扫，客去客来云无情。",
            "我闻神仙游处白鹤叫，试听夜半空中声。"
        ],
        "notes": "",
        "id": "e159de833845f6f6eefd3b7ee5856740"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "春燕",
        "preface": "",
        "paragraphs": [
            "鹊结巢随太岁移，蜂分房占吉时飞。",
            "好将说与青台史，社日祇凭燕子归。"
        ],
        "notes": "",
        "id": "4b10c2e652cf589c9c660b3bdfbbe9e6"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "题进道西楼",
        "preface": "",
        "paragraphs": [
            "买屋西楼好，诗中著卧龙。",
            "青山相对处，黄檗最高峰。",
            "小尽容书画，低犹俯竹松。",
            "市声不到耳，惊梦是邻钟。"
        ],
        "notes": "",
        "id": "338212454b73348862f649996cb70dfd"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "题百五叔自得斋壁",
        "preface": "",
        "paragraphs": [
            "矮屋匡床两鬓皤，逍遥委顺奈吾何。",
            "三千世界醉乡大，十二时中静坐多。",
            "疎懒对人如素隠，等闲出语似禅和。",
            "便须敕断子平事，来伴溪翁安乐窝。"
        ],
        "notes": "",
        "id": "be827b63c7d2e88218f4b94193379bdd"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "吴江小寺",
        "preface": "",
        "paragraphs": [
            "当门苔石草毵毵，傍水低墙树两三。",
            "邂逅老胡闻好语，禅还不识字人参。"
        ],
        "notes": "",
        "id": "9cfc33b5bf6418efe71430e1dde384a5"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述",
        "preface": "",
        "paragraphs": [
            "俗士心胸塞，高人眼目醒。",
            "罗浮夜半日，南极海中星。",
            "观心无别法，问梦有前人。",
            "夜或长于夜，身还外此身。",
            "万种由心造，千灵并我生。",
            "病中闻蚁鬭，悟处喜馿鸣。",
            "天因断鼇立，人共倮虫生。",
            "积气元无物，含灵总有情。",
            "坏衲归杜窖，还舟上玉天。",
            "莫疑佛富贵，不信鬼神仙。",
            "功名祇可笑，时命偶相当。",
            "鸡豕能为帝，蚍蜉亦有王。",
            "色界真魔界，仙乡半醉乡。",
            "错寻醒酒石，痴觅返魂香。",
            "生白灵观妙，飞玄隠韵奇。",
            "不嫌崇有论，却爱步虚词。",
            "叱诃郑玄日，挦扯义山时。",
            "谁信冢中易，人疑昆里诗。",
            "檐夫通笔意，海客悟琴心。",
            "禅法空中得，书生纸上寻。"
        ],
        "notes": "",
        "id": "b7769781a98037e3da439e8305d7df0c"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其一",
        "preface": "",
        "paragraphs": [
            "关令著黄帝曰，柱史称圣人云。",
            "俗学谩夸臆说，仙书犹述旧闻。"
        ],
        "notes": "",
        "id": "857abe3059656117f01c9ae8c0f78767"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其二",
        "preface": "",
        "paragraphs": [
            "书生钻故纸里，衲子转法华时。",
            "易有九事未解，禅无一句可疑。"
        ],
        "notes": "",
        "id": "c162156441877d3a5293574ba839bb23"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其三",
        "preface": "",
        "paragraphs": [
            "谄道正为著相，谤禅未许知音。",
            "人无第一等眼，佛具若干种心。"
        ],
        "notes": "",
        "id": "28eb57b71a6df95d8d99c0b09afee39b"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其四",
        "preface": "",
        "paragraphs": [
            "竺僊论五百劫，蒙叟夸八千春。",
            "但闻尧舜氏作，谁识羲黄上人。"
        ],
        "notes": "",
        "id": "82ecc9faa158ceaa8972928229e4822b"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其五",
        "preface": "",
        "paragraphs": [
            "毕方鹤而一足，鬼车鸺而九头。",
            "物怪不知谁使，人身又复何求。"
        ],
        "notes": "",
        "id": "29805662ac4dbb7bc7c39468b1818b67"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其六",
        "preface": "",
        "paragraphs": [
            "坦腹东床佳婿，企脚北窗真人。",
            "谈笑眼前事业，风流膜外精神。"
        ],
        "notes": "",
        "id": "0fe5da3b72af8fd9a37b17e3b28d1bfc"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其七",
        "preface": "",
        "paragraphs": [
            "祝柱客曾兴刺，斲窗史亦留名。",
            "我见诸相非相，天何不鸣善鸣。"
        ],
        "notes": "",
        "id": "8769562710dd6ee173428f5c86ecffe4"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其八",
        "preface": "",
        "paragraphs": [
            "文章不宜命达，帝王亦忌时名。",
            "谩说赋求司马，曾闻诗杀道衡。"
        ],
        "notes": "",
        "id": "e20e76c47f1f9331fa171d20999f70be"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其九",
        "preface": "",
        "paragraphs": [
            "唐士有非国语，汉人曾反离骚。",
            "依本定非笔杰，爱奇自是人豪。"
        ],
        "notes": "",
        "id": "30ce6951c30f2784e9cdf8d545e325da"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其一○",
        "preface": "",
        "paragraphs": [
            "徐无党注欧史，黄仙鹤刻邕书。",
            "身外谁为知己，眼前我正是渠。"
        ],
        "notes": "",
        "id": "bdfad467c4217f2b036e64347f2f16f7"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其一",
        "preface": "",
        "paragraphs": [
            "号谪仙人太白老，称村夫子少陵诗。",
            "眼花贺监犹差黠，气性杨公却自痴。"
        ],
        "notes": "",
        "id": "4bc18f5f67fd7f282f841caa85dcb4dc"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其二",
        "preface": "",
        "paragraphs": [
            "弃稿谩浮瓢里去，爱诗曾入藏中来。",
            "护持不信无神物，磨灭应难入劫灰。"
        ],
        "notes": "",
        "id": "315f4e144da45fdd0f8775229a36ccb4"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其三",
        "preface": "",
        "paragraphs": [
            "坏事曾闻嗔怪鬼，捉囚可不畏天公。",
            "抚床卫瓘宁非醉，对策刘蕡恐是风。"
        ],
        "notes": "",
        "id": "44003b8b9056f694e7567b8c4776b6ee"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其四",
        "preface": "",
        "paragraphs": [
            "仙掌承来求大药，法身赎得费千金。",
            "两宗曾误国家事，百世谁明佛老心。"
        ],
        "notes": "",
        "id": "67339d11f1650ea4f5816f667f4527a0"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其五",
        "preface": "",
        "paragraphs": [
            "兴亡岂料秦为晋，广莫宁知魏有梁。",
            "万岁是非同变灭，四维上下可思量。"
        ],
        "notes": "",
        "id": "27bbf53926831dd58b0b267c2387f6d5"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其六",
        "preface": "",
        "paragraphs": [
            "恨无短剑乘风去，纵有长绳奈日何。",
            "谩说千年归鹤表，最怜九代入鸡窠。"
        ],
        "notes": "",
        "id": "e7222cf6f4f8ec894cd5ad2fd49be409"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其七",
        "preface": "",
        "paragraphs": [
            "一念重来如祖忍，三生尽见有图澄。",
            "虎虽化女心常在，鹰已为鸠眼可憎。"
        ],
        "notes": "",
        "id": "b2432f44b2e3df2a514e3060f60ab4c3"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其八",
        "preface": "",
        "paragraphs": [
            "身无用处法当隠，诗要工时例是穷。",
            "东海校书称钓客，香山学士作渔翁。"
        ],
        "notes": "",
        "id": "d1304a201a7dd2a35de0ff86f9683f25"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其九",
        "preface": "",
        "paragraphs": [
            "俗交毋惜三分话，道眼须看上一层。",
            "太傅莫疑高屐客，都官休厌紫衣僧。"
        ],
        "notes": "",
        "id": "6c1f45959f464723eb57233d7ff81ea1"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "杂述  其一○",
        "preface": "",
        "paragraphs": [
            "人生作计蛇添足，世事难知卵有毛。",
            "养得元身差快乐，具他法眼始孤高。"
        ],
        "notes": "",
        "id": "8ac2a9a8576c3c0493257b1a34fe413a"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "偶题",
        "preface": "",
        "paragraphs": [
            "世间准拟转成痴，静里高人一笑时。",
            "无米竟无二丁传，有花却有四娘诗。"
        ],
        "notes": "",
        "id": "2aa148a05eacf65eec847ece509b5252"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "读关尹子",
        "preface": "",
        "paragraphs": [
            "杏坛之外圣人徒，千载遗编喜卷舒。",
            "一字名篇原易卦，万言论道广聃书。",
            "黄庭丹学分苗裔，紫府仙经得绪余。",
            "正为文章太奇崛，寻常眼目亦疪渠。"
        ],
        "notes": "",
        "id": "394fb2717a487814b2d58aec5d55dba5"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "吟边",
        "preface": "",
        "paragraphs": [
            "醉骑鹤背堕红尘，镜里常羞一幅巾。",
            "穷达底论身外事，英雄或是眼前人。",
            "岂无散木偏能寿，亦有名花不及春。",
            "三万六千长短日，吟边莫遣两眉颦。"
        ],
        "notes": "",
        "id": "450b81e20aafaaa644b8a092f88282fe"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "论诗绝句依老人韵  其一",
        "preface": "",
        "paragraphs": [
            "删后纷纷竞长雄，诗家妙处几家同。",
            "门前荒草深三尺，老艾当年说国风。"
        ],
        "notes": "",
        "id": "f4bde6f5a616234f8a33d7f2d9a2d6c8"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "论诗绝句依老人韵  其二",
        "preface": "",
        "paragraphs": [
            "风骚一脉苦难知，媲白抽黄世不疑。",
            "沈谢诸人声律起，千年无复性情诗。"
        ],
        "notes": "",
        "id": "08c4b664fcb973af3f64ac65efa7e340"
    },
    {
        "author": "林泳",
        "dynasty": "宋",
        "type": "诗",
        "rhythmic": "",
        "title": "读老人近诗",
        "preface": "",
        "paragraphs": [
            "泽国归来掩竹扉，千年知己十年诗。",
            "读书动地惊天事，得句吟风弄月时。",
            "纸上圣贤相唯诺，尘边老宿费思惟。",
            "纵夸万首龟堂集，乐处龟堂未必知。"
        ],
        "notes": "",
        "id": "35d58f598d1f6d1c6e10ae744cdb8cae"
    }
]