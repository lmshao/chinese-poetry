[
    {
        "author": "黄人杰",
        "dynasty": "宋",
        "type": "诗",
        "rhythmic": "",
        "title": "挽吕东莱先生  其一",
        "preface": "",
        "paragraphs": [
            "夫子来天上，儒宗第一人。",
            "英材归乐育，圣学发沉堙。",
            "正路方资辟，浇风未及醇。",
            "斯文何遽丧，诗笔绝生民。"
        ],
        "notes": "",
        "id": "ae436bc80c1a7b2bee17bb5bf73e23f1"
    },
    {
        "author": "黄人杰",
        "dynasty": "宋",
        "type": "诗",
        "rhythmic": "",
        "title": "挽吕东莱先生  其二",
        "preface": "",
        "paragraphs": [
            "盛德光华阀，高风动九垓。",
            "群英倾斗仰，一旦骇山颓。",
            "吾道无纲纽，熙朝乏鼎梅。",
            "明招涵夜月，忍听晓猿哀。"
        ],
        "notes": "",
        "id": "eb25140be4f314851a0d2e266c9ea13c"
    },
    {
        "author": "黄人杰",
        "dynasty": "宋",
        "type": "诗",
        "rhythmic": "",
        "title": "挽吕东莱先生  其三",
        "preface": "",
        "paragraphs": [
            "天意高难问，胡为夺巨贤。",
            "后生安取正，圣道不容传。",
            "感意悲风木，伤心惨暮烟。",
            "翩翩丹旐去，徒有泪潸然。"
        ],
        "notes": "",
        "id": "778327c119f8ef768365d2c761728825"
    },
    {
        "author": "黄人杰",
        "dynasty": "宋",
        "type": "诗",
        "rhythmic": "",
        "title": "挽吕东莱先生  其四",
        "preface": "",
        "paragraphs": [
            "忆昨飘零日，徒为梁父吟。",
            "一时辱轻信，千里示佳音。",
            "方讲门人礼，蒙嘉国士临。",
            "一朝遽千古，难保见知心。"
        ],
        "notes": "",
        "id": "d2f702675b46bf1f5aa7fe01982cb08e"
    },
    {
        "author": "黄人杰",
        "dynasty": "宋",
        "type": "诗",
        "rhythmic": "",
        "title": "挽吕东莱先生  其五",
        "preface": "",
        "paragraphs": [
            "萍迹来京阙，逾涯辱意隆。",
            "剧谈销客气，终月坐春风。",
            "岂谓十旬别，俄成千岁终。",
            "哀哉不复见，天阔恨无穷。"
        ],
        "notes": "",
        "id": "97f650da2cb390a5c2c9f106f60eed94"
    },
    {
        "author": "黄人杰",
        "dynasty": "宋",
        "type": "诗",
        "rhythmic": "",
        "title": "峡中山高巳牌方见日色",
        "preface": "",
        "paragraphs": [
            "上峡扁舟稳，滩平水不波。",
            "山高见日晚，谷远受云多。",
            "乱石争奇怪，幽禽自啸歌。",
            "若无诗写兴，柰此景佳何。"
        ],
        "notes": "",
        "id": "694fcec4363be46428327b6118e51c0a"
    },
    {
        "author": "黄人杰",
        "dynasty": "宋",
        "type": "诗",
        "rhythmic": "",
        "title": "温泉",
        "preface": "",
        "paragraphs": [
            "离火自天烁，温泉由地生。",
            "我来需晓汲，聊用濯尘缨。"
        ],
        "notes": "",
        "id": "eb58a61230c5222974c6da0365226e06"
    },
    {
        "author": "黄人杰",
        "dynasty": "宋",
        "type": "诗",
        "rhythmic": "",
        "title": "次袁尚书巫山十二峰二十五韵",
        "preface": "",
        "paragraphs": [
            "文昌老仙绝俗姿，爱山成癖非儿痴。",
            "胸中况自有丘壑，槛结瑰异常恐迟。",
            "坤维谋畧出分阃，江山致助争出奇。",
            "寻幽选胜上巫峡，断崖怪石悬参差。",
            "十二峰前弭征楫，枝藤直上穷所之。",
            "云烟变态千万状，过眼神动惊天随。",
            "人疑跻攀欲力尽，公自乐此良不疲。",
            "瑶华真妃似夙驾，风马昼下扬旛旗。",
            "层峦好处起苍壁，丹霞望门开赤帷。",
            "登坛定可拾瑶翠，却老未应无玉枝。",
            "仰天一笑晲寥廓，俯视培𪣻丘陵低。",
            "颇疑游龙出飞跃，恍若栖凤犹娱嬉。",
            "乔松跨鹤远近集，云雨济人朝暮为。",
            "坛罗野翠有余润，泉拖修帛无穷时。",
            "一经盼睐便改观，阳台价重当由兹。",
            "惜哉牙纛不久驻，鹢首未转樯乌驰。",
            "轻缣素练欲摹写，画师难著五色施。",
            "笔端机杼始潜运，悠然寄兴沧洲湄。",
            "章成密简绣衣使，绣衣翰墨今白眉。",
            "珠酬玉唱两相尚，三叹尽解骚人颐。",
            "好刊苍珉示千古，磨而不磷涅不缁。",
            "纷纷我辈小巫耳，健读数过徒噫嘻。",
            "待从两公奠西极，安南嶷，收关河百二之险，劖岷峨万仞之嵋。",
            "大书有宋中兴颂，东还更和巫山诗。"
        ],
        "notes": "",
        "id": "4b12176450f9e2b0bbc5156d11fb8a52"
    },
    {
        "author": "黄人杰",
        "dynasty": "宋",
        "type": "诗",
        "rhythmic": "",
        "title": "官舍苦雨",
        "preface": "",
        "paragraphs": [
            "漫空数日雨倾盆，老屋淋漓瓦缝穿。",
            "七月不虚为巧月，今年頼得是丰年。",
            "泥涂滑滑妨行客，烟陇阴阴碍种田。",
            "我欲乘风干造化，尽披云雾覩青天。"
        ],
        "notes": "",
        "id": "9178b2e6ab3193bdadd8062d51b09d99"
    },
    {
        "author": "黄人杰",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "乱山围楚塞，平野落荆州。"
        ],
        "notes": "",
        "id": "8c5fa1fe056cd2c8c281e90c8960cade"
    }
]