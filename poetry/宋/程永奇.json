[
    {
        "author": "程永奇",
        "dynasty": "宋",
        "type": "诗",
        "rhythmic": "",
        "title": "与孙自修祝和甫读宛陵山谷诗",
        "preface": "",
        "paragraphs": [
            "孙君出宛陵，梅诗独不喜。",
            "祝黄世通家，于此更訾毁。",
            "暇日扣我门，相与求正始。",
            "敢述过庭闻，用告二三子。",
            "节拍贵详缓，言语戒浮靡。",
            "无因内金盘，遂厌古罍洗。",
            "无惑变徵声，雅乐成逆耳。",
            "譬如学书人，牵率宗二米。",
            "一观繇羲帖，弃走却千里。",
            "九方相神骏，肯与骊黄齿。",
            "纷纷稗官说，而昧洙泗理。",
            "世事难具陈，岂必在文士。",
            "不鼓无成亏，吾欲师昭氏。"
        ],
        "notes": "",
        "id": "1085d94b2be332d65d50887b584d5748"
    },
    {
        "author": "程永奇",
        "dynasty": "宋",
        "type": "诗",
        "rhythmic": "",
        "title": "闻考亭先师之讣时党禁方严",
        "preface": "",
        "paragraphs": [
            "忽闻摧岱岳，吾党更何依。",
            "歛枕看炊黍，登楼送落晖。",
            "祥麟伤史笔，山鸟怪儒衣。",
            "此道终难绝，他年有是非。"
        ],
        "notes": "",
        "id": "cc8d48911bbc709e1a7019aa0f2bb7ac"
    },
    {
        "author": "程永奇",
        "dynasty": "宋",
        "type": "诗",
        "rhythmic": "",
        "title": "题耕隠卷",
        "preface": "",
        "paragraphs": [
            "山下巢云梦亦清，陇头耕雨绿蓑轻。",
            "时人共指庞居士，为借农书一到城。"
        ],
        "notes": "",
        "id": "9abfe77b11655dc0f80a4f1c19cc5f20"
    },
    {
        "author": "程永奇",
        "dynasty": "宋",
        "type": "诗",
        "rhythmic": "",
        "title": "屯溪访故人",
        "preface": "",
        "paragraphs": [
            "主人溪上宅，乌几屡曾凭。",
            "山直西南向，田分上下层。",
            "池鲜烹锦鲤，塘果致青菱。",
            "此去重阳近，遥岑共一登。"
        ],
        "notes": "",
        "id": "b7378f27be86e180cc83ffcf53134f58"
    }
]