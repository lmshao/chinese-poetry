[
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "秋夕过松陵",
        "preface": "",
        "paragraphs": [
            "月冷江空夜气浓，桂香飞下广庭风。",
            "不知何处神仙过，鹤唳数声烟霭中。"
        ],
        "notes": "",
        "id": "fdfefb0c9e794b19b807e1bbd93c415a"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "鶑",
        "preface": "",
        "paragraphs": [
            "柳外飞来恰弄声，瞥然流去一梭轻。",
            "分明啼断春愁处，风不惊花午院晴。"
        ],
        "notes": "",
        "id": "995971be3da4bfc12394aa2d571cf7b6"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "宫词补遗  其一",
        "preface": "",
        "paragraphs": [
            "梨花风动玉阑香，春色沈沈锁建章。",
            "唯有落红官不禁，尽教飞舞出宫墙。"
        ],
        "notes": "",
        "id": "39aa00070efd1c77e448d9a60fd8380a"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "宫词补遗  其二",
        "preface": "",
        "paragraphs": [
            "牡丹春籞正秾华，有旨今年不赏花。",
            "剪落金盘三百朶，内批分赐近臣家。"
        ],
        "notes": "",
        "id": "01fa871c291021ced81fd27d49d4e156"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "采桑曲  其一",
        "preface": "",
        "paragraphs": [
            "粉光薄薄髻云垂，叶满湘笼独步时。",
            "女伴未来归未得，水边闲照插花枝。"
        ],
        "notes": "",
        "id": "6e8e0442e9ae5343b05d066c8e8a7818"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "采桑曲  其二",
        "preface": "",
        "paragraphs": [
            "道是蚕忙未是忙，日长犹得事梳妆。",
            "罗敷有语何曾解，倚树偷窥马上郎。"
        ],
        "notes": "",
        "id": "84efe45fa09d7cdbea9c6aefaa924638"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "虚皇坛月下闻笙",
        "preface": "",
        "paragraphs": [
            "何人吹动玉笙攒，天阔风高桂殿寒。",
            "声轧五云飞不去，夜深和鹤落瑶坛。"
        ],
        "notes": "",
        "id": "2e1fc73508779538f8bb4f1221309912"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "宫思",
        "preface": "",
        "paragraphs": [
            "当时十五正娇妍，选入宫中二十年。",
            "谁料祇今三十五，舞𫖇未蹋玉阶前。"
        ],
        "notes": "",
        "id": "089cdde7bbd734b404664af6cf4189d6"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "书画扇",
        "preface": "",
        "paragraphs": [
            "双成午夜约飞琼，齐驾红鸾看月明。",
            "缥缈碧云归去晓，洞天霜冷玉箫清。"
        ],
        "notes": "",
        "id": "3dbb0b6a2fdc7603eb62b08c3884ccc6"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "赠苕上隠者",
        "preface": "",
        "paragraphs": [
            "夹谿槐柳绿云堆，辙迹何尝到碧苔。",
            "不种桃花缘底事，恐因流水悮人来。"
        ],
        "notes": "",
        "id": "f770cd5e37ab68a0a8eab05a03da8cb1"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "开元广寒词",
        "preface": "",
        "paragraphs": [
            "桂华珠殿水精楼，柘袖笼香乙夜游。",
            "飞下银桥人不觉，月明三十六宫秋。"
        ],
        "notes": "",
        "id": "f54079bd2a55ce391a8ab3d8ce4b5059"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "客去",
        "preface": "",
        "paragraphs": [
            "晋人冠子羽人衣，客去移床傍小池。",
            "扇影不摇蕲竹浄，藕花风里看唐诗。"
        ],
        "notes": "",
        "id": "db911df8fe28cc390064123eafde2f81"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "游吴门同乐园疥池光亭壁呈使君张都承",
        "preface": "",
        "paragraphs": [
            "一城和气万家春，金碧楼台处处新。",
            "太守不孤同乐意，木兰堂上看游人。"
        ],
        "notes": "",
        "id": "8f9269a5d46958968c837797aaa9ea0b"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "春日舟中书所见  其一",
        "preface": "",
        "paragraphs": [
            "翠峰斜倚侧金翘，罗带萦红罥碧桃。",
            "应是春愁禁不得，东风深院粉墙高。"
        ],
        "notes": "",
        "id": "59f39a7f35a77392ffe889706a0d4a2b"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "春日舟中书所见  其二",
        "preface": "",
        "paragraphs": [
            "花外风来夹腻香，片云谁遣下巫阳。",
            "不须囘首频相顾，彼此伤春易断肠。"
        ],
        "notes": "",
        "id": "6cdddab0e93f2c7cf49fdb09c68204bc"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "明妃曲  其一",
        "preface": "",
        "paragraphs": [
            "中国无人虏肆轻，六宫挥泪别倾城。",
            "当时谁议诛延寿，益重君王好色名。"
        ],
        "notes": "",
        "id": "a2bb74e0de1b348e3703475546aceea1"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "明妃曲  其二",
        "preface": "",
        "paragraphs": [
            "马上风沙乱鬓蝉，膻乡同地不同天。",
            "琵琶何用弹深怨，出降乌孙更可怜。"
        ],
        "notes": "",
        "id": "9df8cbe1e0626a711472b981121dd567"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "闻角呈宗谕方蕙岩",
        "preface": "",
        "paragraphs": [
            "晓角吹愁客梦寒，一声声落曲屏闲。",
            "吴儿可杀无风味，老却梅花祇当闲。"
        ],
        "notes": "",
        "id": "1f2e8cec2d949c60815b001255763255"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "韩干照夜白  其一",
        "preface": "",
        "paragraphs": [
            "八尺{马昂}龙雪到蹄，阿瞒骑罢阿环骑。",
            "绝怜千古房星魄，不见明时见乱时。"
        ],
        "notes": "",
        "id": "233b3042f0834da78d3d8ce797209b73"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "韩干照夜白  其二",
        "preface": "",
        "paragraphs": [
            "振金喷玉出天闲，几向骊宫骤月还。",
            "脱使干生天宝后，画图那得到人闲。"
        ],
        "notes": "",
        "id": "1cd6886cef2f04288d40fa1ec33cf5a8"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "柳枝词",
        "preface": "",
        "paragraphs": [
            "灵和殿里最风流，三月飞花雪御楼。",
            "换得玉人眉样巧，一春浑不下帘钩。"
        ],
        "notes": "",
        "id": "d6f088a51946b5cd623b5e4baf39ba4f"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "秋夕清泛",
        "preface": "",
        "paragraphs": [
            "弄月吹箫过石湖，冷香摇荡碧芙蕖。",
            "贪寻旧日鸥边宿，露湿船头数轴书。"
        ],
        "notes": "",
        "id": "c338db9fb7ed9f72958b860038746e64"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "老将",
        "preface": "",
        "paragraphs": [
            "几囘梦里到边陲，马上犹能磨战旗。",
            "弹泪对人偏爱说，建炎随驾渡江时。"
        ],
        "notes": "",
        "id": "f2c55628123d7eb5586a21244a69dc78"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "春日湖上  其一",
        "preface": "",
        "paragraphs": [
            "花外垂杨阅四朝，东风依旧绿条条。",
            "当年盛事人犹说，二殿龙舟泊画桥。"
        ],
        "notes": "",
        "id": "5f8bd4623797e62b75d010116a1721c9"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "春日湖上  其二",
        "preface": "",
        "paragraphs": [
            "拆桐花上雨初干，寒食游人尽出关。",
            "一片湖边春富贵，断桥船簇夕阳间。"
        ],
        "notes": "",
        "id": "b668636ddb30139158cf4516fc535938"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "春日湖上  其三",
        "preface": "",
        "paragraphs": [
            "飞鹢鸣镳鼓吹喧，繁华应胜渡江前。",
            "吟梅处士今还在，肯住孤山尔许年。"
        ],
        "notes": "",
        "id": "de1bfd25dd1de27423acda23a85036f1"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "春日湖上  其四",
        "preface": "",
        "paragraphs": [
            "船里歌声去复还，游人乐在酒杯间。",
            "争如策蹇长堤上，细看南山与北山。"
        ],
        "notes": "",
        "id": "b3cec38b3e27329ad4596c585eb9cfa2"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "宜永观雨",
        "preface": "",
        "paragraphs": [
            "池上泠泠过雨声，绿荷风走万珠明。",
            "天公未欲从群望，作了晚凉俄便晴。"
        ],
        "notes": "",
        "id": "730564849a1fa0244e8361e6eb52919b"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "长桥月夕",
        "preface": "",
        "paragraphs": [
            "卷来沧海黄银浪，飞出层云白玉团。",
            "千古垂虹奇绝处，独凭三百赤阑干。"
        ],
        "notes": "",
        "id": "175104cb262b0d6e4fb75c367d6ac1cd"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "双鹭",
        "preface": "",
        "paragraphs": [
            "谁惊双鹭起苹汀，蹵裂玻瓈细有声。",
            "飞入白云浑不辨，碧山横处忽分明。"
        ],
        "notes": "",
        "id": "8ba625eabfcc45d6c9fdf182055234c6"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "重访西湖旧游",
        "preface": "",
        "paragraphs": [
            "西风吹晓凤城开，桂子香中信马来。",
            "十载不行湖上路，知它添了几楼台。"
        ],
        "notes": "",
        "id": "473a566b475dc55acf83777db27b5eee"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "榴花",
        "preface": "",
        "paragraphs": [
            "蹙蹙生红露滴珠，薰风凉幌晓妆初。",
            "折来戴朶频拈看，应讶罗裙色不如。"
        ],
        "notes": "",
        "id": "66113bdb22ba0240a5951a3167886bba"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "燕子",
        "preface": "",
        "paragraphs": [
            "燕子搀风入画楹，不知人傍绿窗行。",
            "香泥惊落忽飞去，却向桐华顶上鸣。"
        ],
        "notes": "",
        "id": "015f1f91728b2791410fe765ef4bf88d"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "老宫人  其一",
        "preface": "",
        "paragraphs": [
            "宝髻无光玉貌昏，悲歌空感旧承恩。",
            "君王喜问先朝事，时许车儿到殿门。"
        ],
        "notes": "",
        "id": "0b36a280413b4b68cb975611a7e0b3f7"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "老宫人  其二",
        "preface": "",
        "paragraphs": [
            "侍辇观花上苑春，太皇宣索凤笙频。",
            "如今犹记当时曲，对谱闲教小内人。"
        ],
        "notes": "",
        "id": "970e6e8851290c0816697379186d23de"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "湖亭席上赠商素",
        "preface": "",
        "paragraphs": [
            "一曲春风已擅场，浅颦低啭更传觞。",
            "令人忆杀香山老，旧日玲珑也姓商。"
        ],
        "notes": "",
        "id": "a0fe0edbf9858f4314cc64ad28dbc4ed"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "贵游",
        "preface": "",
        "paragraphs": [
            "钿车辘辘辗芳尘，步幛香移一片春。",
            "花下玉盘行禁脔，御前宣劝到湖滨。"
        ],
        "notes": "",
        "id": "ac1ee186410e91aecebdc9c169c3dbaa"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "次平小景",
        "preface": "",
        "paragraphs": [
            "一拂残烟暝不收，作成谿上十分秋。",
            "空林落日西风急，红叶无诗水自流。"
        ],
        "notes": "",
        "id": "ec8bfe1c8f042a7093a46dc18640ac33"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "寻昔游",
        "preface": "",
        "paragraphs": [
            "碧水青山旧路迷，刘郎怊怅阮郎悲。",
            "仙桃一别人间去，洞里春风自四时。"
        ],
        "notes": "",
        "id": "272a0b4f28e043327ce870fcf6237582"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "七夕",
        "preface": "",
        "paragraphs": [
            "金针插竝玉搔头，月落河倾尚倚楼。",
            "细认双星还自感，别离同是一般愁。"
        ],
        "notes": "",
        "id": "ab76b4b88f9053e67ecca582dc1c2495"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "雁奴",
        "preface": "",
        "paragraphs": [
            "断沙残汐葑田枯，寂历寒烟卧雁奴。",
            "飞起不知何处落，数声蓦忽隔黄芦。"
        ],
        "notes": "",
        "id": "fefc761fa94eb21074efed970182a40a"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "阮客",
        "preface": "",
        "paragraphs": [
            "粉靥娇春掌上轻，玉琴声里见深情。",
            "花边临别重回首，犹恐丝弦说未明。"
        ],
        "notes": "",
        "id": "26b4a343e4f6059ebbd9c4c41074cfcd"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "书吴江塔院水月",
        "preface": "",
        "paragraphs": [
            "叠叠沧波隔乱山，白鸥飞去复飞还。",
            "吟边好思无多子，祇在孤舟落照间。"
        ],
        "notes": "",
        "id": "e9182afbe094d39cc212b598b8dc5ae5"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "九日",
        "preface": "",
        "paragraphs": [
            "倒尽鸱夷酒更沽，西风吹兴渺江湖。",
            "客中賸喜身强健，岁岁秋香看紫萸。"
        ],
        "notes": "",
        "id": "19810406752ed34e56b1b2288deff730"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "寄社友",
        "preface": "",
        "paragraphs": [
            "秉烛西园事已非，更堪中酒落花时。",
            "隔帘燕子偏饶舌，不管春愁倦作诗。"
        ],
        "notes": "",
        "id": "341e5f4f8318634f602b3c39f3cf575a"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "立春",
        "preface": "",
        "paragraphs": [
            "蓼滴辛盘色鬭鲜，已将春到酒尊前。",
            "金幡不用吴娃祝，自唱新词插鬓边。"
        ],
        "notes": "",
        "id": "1e94ac2580ad7db742c74b9146a019f8"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "孤山访梅不遇简知己",
        "preface": "",
        "paragraphs": [
            "结客寻春过旧隄，雪香云冷锁双扉。",
            "隔墙应是梅花笑，敝却貂裘尚未归。"
        ],
        "notes": "",
        "id": "3194499c751d76c6911c486a56a2e2f6"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "雪中登垂虹亭",
        "preface": "",
        "paragraphs": [
            "投箠江边雪满头，玉虹千尺要诗酬。",
            "诗成上马谁同说，说似亭前两白鸥。"
        ],
        "notes": "",
        "id": "1c827f356f8985e0824ae36e0fe0974d"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "霜梧",
        "preface": "",
        "paragraphs": [
            "栖凤枝头数叶轻，井边篱落正关情。",
            "晚来纵有西风过，一片秋声作不成。"
        ],
        "notes": "",
        "id": "f45c2a75f572d479b0c4c6366fc830e0"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "湖边",
        "preface": "",
        "paragraphs": [
            "日日湖边上小车，要寻红紫醉年华。",
            "东风合与春料理，忍把轻寒瘦杏花。"
        ],
        "notes": "",
        "id": "5492bcd8a28435b1be490056013e4da2"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "示舵师",
        "preface": "",
        "paragraphs": [
            "不拘早晚过长桥，要泊桥边踏巨鼇。",
            "无月色时方得睡，有梅花处必停篙。",
            "不逢水活鱼休买，才见溪清米便淘。",
            "到得旗亭须报我，落帆相与醉村醪。"
        ],
        "notes": "",
        "id": "90eefff4e19ea1f2efb6266db39ff4c8"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "立秋夕",
        "preface": "",
        "paragraphs": [
            "水花香弄晚风清，闲立梧桐看月生。",
            "夜漏向深秋始觉，一天星湿露华明。"
        ],
        "notes": "",
        "id": "69f84277e7f86b34a9863df99c69af45"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "新雁",
        "preface": "",
        "paragraphs": [
            "塞月程程远，星河字字疎。",
            "不眠沙外水，恐湿足间书。",
            "倦翮支风去，悲声落枕初。",
            "秋清人易感，政自不关渠。"
        ],
        "notes": "",
        "id": "fcc0ade4d219e9875471a0ce13c3bfcb"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "春晓山行马上口占  其一",
        "preface": "",
        "paragraphs": [
            "山深竹暗晓风轻，几样幽禽错杂鸣。",
            "驻马细听浑不识，就中惟识子规声。"
        ],
        "notes": "",
        "id": "8094b5e85c479b9eb643433bbf90af3b"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "春晓山行马上口占  其二",
        "preface": "",
        "paragraphs": [
            "路转前山复后山，宿烟收尽薄生寒。",
            "吟鞭忽指松梢月，绝胜城中楼上看。"
        ],
        "notes": "",
        "id": "c9963f29a2bfbbefe0da48cc2417eb21"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "阳复",
        "preface": "",
        "paragraphs": [
            "一变阳爻七日初，窗闲测影弄徐徐。",
            "不知曾未添宫线，但觉多翻数叶书。"
        ],
        "notes": "",
        "id": "d7331d2cf563b25a9decb264f117f983"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "刘八窗见访一夕即别",
        "preface": "",
        "paragraphs": [
            "五年苕上别，别后愧相疎。",
            "今夕知何夕，忆渠俄见渠。",
            "同持一杯酒，胜寄百封书。",
            "未及论心事，晓风囘蹇馿。"
        ],
        "notes": "",
        "id": "dc6f7493467c2c554c86a1864013a145"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "悼戴式之",
        "preface": "",
        "paragraphs": [
            "四海诗人说石屏，一时知己尽公卿。",
            "家传衣钵生无愧，气挟江湖老更清。",
            "重感慨时多比兴，最瑰奇处是歌行。",
            "九原不作空遗稿，三些吟魂泪为倾。"
        ],
        "notes": "",
        "id": "556614f0008265785591ee0836e42924"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "尝葡萄",
        "preface": "",
        "paragraphs": [
            "压架骈枝露颗圆，水精落落照晴轩。",
            "微酸自是江南种，尚忍因渠说太原。"
        ],
        "notes": "",
        "id": "2b0efe9e3d0c7db6274f1c34e0256d85"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "睡觉",
        "preface": "",
        "paragraphs": [
            "睡觉东风忽惘然，起翻云母续炉烟。",
            "半醒不醉宿酲思，欲雨又晴寒食天。",
            "春草池塘诗梦里，梨花庭院酒尊前。",
            "谁怜倦客长安市，节物惊心忆旧年。"
        ],
        "notes": "",
        "id": "b9baa804bcb0d1735ba87d1430b6e53e"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "晴丝",
        "preface": "",
        "paragraphs": [
            "何处飞来缭碧空，敲吟终日费形容。",
            "榑桑老茧抽纤纬，星殿残机剪素茸。",
            "蓦忽带归帘外燕，等闲惹住柳边蜂。",
            "风柔日薄楼台晚，一缕低垂力正慵。"
        ],
        "notes": "",
        "id": "4e4e7df63f1c6c45aba72e18e0020e99"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "谢曹东甽跋吟卷",
        "preface": "",
        "paragraphs": [
            "十年湖海仰师儒，八斗衣传子建余。",
            "袖里有诗须印证，句中无眼定趦趄。",
            "吹香玉唾清如许，刮膜金篦病已除。",
            "媪扇何曾求贵重，等闲中得会稽书。"
        ],
        "notes": "",
        "id": "cb55f2dc7c40ec2553cd5c4efc739e9a"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "枫桥道中",
        "preface": "",
        "paragraphs": [
            "路接官河柳行斜，蹇馿冲暑憇田家。",
            "雨余天迥云生叶，日午风轻稻放花。",
            "袯襫已悬黄犊睡，桔槔不动绿阴遮。",
            "老翁相见如相识，命坐藜床自析瓜。"
        ],
        "notes": "",
        "id": "1b5a4dfb5327b308cfd90ff69077c66f"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "郊居纪实",
        "preface": "",
        "paragraphs": [
            "既安能适复何疑，小筑重营即旧规。",
            "狡兔反为三窟累，鹪鹩终遂一枝期。",
            "种成水际芙蓉径，凿得亭前菡萏池。",
            "客有可人尊有酒，四时风月总相宜。"
        ],
        "notes": "",
        "id": "a241a4e8c3a91d007cd77e65e6b55a36"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "送外家通倅方澹庵",
        "preface": "",
        "paragraphs": [
            "风节传清素，名多为宦游。",
            "花封才解绶，芝检趣监州。",
            "等上持麾节，归来觐冕旒。",
            "江南与江北，底用说离愁。"
        ],
        "notes": "",
        "id": "c990de4c7cbc668d8238577d7a89b534"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "松陵晚泊",
        "preface": "",
        "paragraphs": [
            "漭漭风涛外，天随底处寻。",
            "碧云千嶂暝，红树九秋深。",
            "故国荒城梦，空江倦客心。",
            "行藏那复计，篷月闯孤斟。"
        ],
        "notes": "",
        "id": "c77c1acca483e24efdfc885492b8eb30"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "小游僊词",
        "preface": "",
        "paragraphs": [
            "天风吹上碧嶙峋，鸾鹤声清草木薰。",
            "金阙玉楼行欲遍，却携明月出红云。"
        ],
        "notes": "",
        "id": "be7100c2a0980a6a5305f9bda74cb5ed"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "寄汤伯起",
        "preface": "",
        "paragraphs": [
            "徙家城市去，不为故人留。",
            "种菊应无地，观山合起楼。",
            "别来通讯少，春至作诗不。",
            "池上双柽绿，孤吟我正愁。"
        ],
        "notes": "",
        "id": "d9c2b8a664bd722fc2c8428c3c8d5584"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "次韵答菊庄汤伯起",
        "preface": "",
        "paragraphs": [
            "数弓蔬地一方池，吾爱吾庐祇自知。",
            "芦碧补交杨柳缺，柽红搀上藕花迟。",
            "翠阴围合疑无日，凉意萧骚賸有诗。",
            "君欲重来须更待，嫩烟浮动晚晴时。"
        ],
        "notes": "",
        "id": "e3a350d7999fd084049d8ef3120998a8"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "别燕",
        "preface": "",
        "paragraphs": [
            "宝墨烟云邈，金风庭户秋。",
            "有雏堪作伴，无计若为留。",
            "谨勿沾鲸浪，应须避蜃楼。",
            "裁诗聊寄远，烦慰玉人愁。"
        ],
        "notes": "",
        "id": "058db978982e2fc4ca6ce67aa763b553"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "西陵观梅",
        "preface": "",
        "paragraphs": [
            "障霜篝日夺天机，九月梅花赏玉蕤。",
            "到了不如春意胜，水边风韵两三枝。"
        ],
        "notes": "",
        "id": "df95486c8750c5ee077efd5d049b9120"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "小院",
        "preface": "",
        "paragraphs": [
            "小院秋声动碧梧，飒然凉思满籧篨。",
            "年来懒结青镫伴，却课儿曹读夜书。"
        ],
        "notes": "",
        "id": "3c53882be7f021e9da4a0b85d3411c61"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "夏日书事",
        "preface": "",
        "paragraphs": [
            "缓将琴轸卷将书，谁信闲中事有余。",
            "约客论茶和水试，课童移菊带泥鉏。",
            "竹栊日午犹关鹤，水槛朝来自𫗪鱼。",
            "山蓟已苗瓜已蔓，适安生计未全疎。"
        ],
        "notes": "",
        "id": "935452659dc3f425365632537fe50597"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "访隠者居",
        "preface": "",
        "paragraphs": [
            "藓磴披萝入，茅堂著竹遮。",
            "绿看流去水，红惜落残花。",
            "蜀鸟啼春静，山童厌客哗。",
            "细观题壁者，一一是诗家。"
        ],
        "notes": "",
        "id": "48724c55682dc2b82a96d40fb35f4a16"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "宫中词",
        "preface": "",
        "paragraphs": [
            "睡余罗袖印眉山，行傍妆台理坠鬟。",
            "圣主忧勤排当少，犀椎鱼拨总成闲。"
        ],
        "notes": "",
        "id": "2d1bdb426199918493c58650d19a3dbf"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "边烽既息穑事告登歌以五十六字用和击壤",
        "preface": "",
        "paragraphs": [
            "见说边头事已宁，捷书复得寿春城。",
            "从来方面多豪杰，均与朝廷系重轻。",
            "枣实虽红休北顾，稻花垂白近西成。",
            "民无饥色添欢色，气象方才似太平。"
        ],
        "notes": "",
        "id": "44cea5bb59435c6e0d3ae0ddb9830a3e"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "京口策应戍将归营",
        "preface": "",
        "paragraphs": [
            "老矣犹征调，新从淮上归。",
            "尽知边境事，曾解寿春围。",
            "腥血封刀匣，黄沙渍铁衣。",
            "奏功均得赏，沽酒醉斜晖。"
        ],
        "notes": "",
        "id": "8bfee9c35de14ffb389ff33a2d681c82"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "枕边",
        "preface": "",
        "paragraphs": [
            "枕边清坐散余酲，惨淡西窗月半明。",
            "燕子梦囘帘未卷，楝花风信晓寒轻。"
        ],
        "notes": "",
        "id": "5b2ca341537ab7f93203ebf7fc10a2f0"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "癖",
        "preface": "",
        "paragraphs": [
            "賸欲收神省费心，三生痴癖本来深。",
            "典衣寻访晋朝画，折简借观雷氏琴。",
            "帖字逼真尝细搨，诗联敲稳每长吟。",
            "镜中一笑成何事，鬓影秋丝日见侵。"
        ],
        "notes": "",
        "id": "7fe6cb1f33f677a6a666cbae0be858ef"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "清明湖上",
        "preface": "",
        "paragraphs": [
            "榆火初传禁漏残，满城和气在湖山。",
            "接天杨柳风烟里，照水桃花图画闲。",
            "旧路人穿新路去，长桥船出断桥还。",
            "吾皇应喜民胥乐，岁许西门入夜关。"
        ],
        "notes": "",
        "id": "605803fc61c90dcc4c750a50739bfd2f"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "宿吕城舟中",
        "preface": "",
        "paragraphs": [
            "古堞遗踪何处寻，断烟残日意沈沈。",
            "飞湍过闸风雷怒，峭岸如山草木深。",
            "灯火邻船喧客枕，江天漂梗碎乡心。",
            "明朝沽酒新丰市，怊怅无人伴苦吟。"
        ],
        "notes": "",
        "id": "b873c200499e4f96e2c833f51ff80860"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "送客之润赴时贵约",
        "preface": "",
        "paragraphs": [
            "折柳亭边未问津，江山先入梦来频。",
            "漕渠水足新逢雨，客路风光恰是春。",
            "莫论孙刘悲既往，愿言宾主乐相亲。",
            "曾留短绝题多景，君到应须为拂尘。"
        ],
        "notes": "",
        "id": "377e7914a518057865eef2c375fc2cc9"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "送徐云友归行都",
        "preface": "",
        "paragraphs": [
            "落落奇男子，长年走客尘。",
            "白身无寸禄，青眼欠高人。",
            "病为思诗苦，贫缘立行真。",
            "片云留不住，归醉洛阳春。"
        ],
        "notes": "",
        "id": "7e022794bd9254300bad5860f35b883f"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "伯氏自吴门来辇下再宿即别",
        "preface": "",
        "paragraphs": [
            "把酒论新事，移床问故山。",
            "桑麻云已长，亲戚喜相安。",
            "断鴈江湖外，驰心梦寐间。",
            "两年三度别，此别觉尤难。"
        ],
        "notes": "",
        "id": "8cafd4e31099e3fcf62408f30a2f5f58"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "刘后村被召",
        "preface": "",
        "paragraphs": [
            "衔上官虽显，吟边兴不衰。",
            "细评南岳稿，远过后山诗。",
            "才大人多忌，名高上素知。",
            "瓣香吾敢后，幸见召环时。"
        ],
        "notes": "",
        "id": "837eccc1e39efbb54ec820032cb984fa"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "送友人赴长沙酒官",
        "preface": "",
        "paragraphs": [
            "老枫残月晓江滨，送客归来又送君。",
            "愁滴离声三叠泪，眼穿行色万重云。",
            "过湘应取离骚续，到邑终期课最闻。",
            "莫为西班羞薄宦，要思先世立殊勋。"
        ],
        "notes": "",
        "id": "95221bc5a4f8105ba03546ba57565447"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "杏花",
        "preface": "",
        "paragraphs": [
            "柳店春风酒旆斜，紫绡团萼数枝花。",
            "香肌元是多丰腻，错把红梅看作他。"
        ],
        "notes": "",
        "id": "4346d149d495db4954231c01e0094011"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "寓京口四首答汤菊庄兼简分司郑料院 北固亭口占",
        "preface": "",
        "paragraphs": [
            "三生结得润人缘，卮酒时来暖客毡。",
            "北固儿童虽不识，也缘巾屦过山前。"
        ],
        "notes": "",
        "id": "7b111f0c32cd39cb165b0a1cefe4f17e"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "寓京口四首答汤菊庄兼简分司郑料院 鹘山",
        "preface": "",
        "paragraphs": [
            "屹然孤石藓痕青，千古江湍洗不平。",
            "苍鹘飞来复飞去，不知身为此山名。"
        ],
        "notes": "",
        "id": "8cff11375036ff3e060875e68f03c46a"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "寓京口四首答汤菊庄兼简分司郑料院 甘露寺很石",
        "preface": "",
        "paragraphs": [
            "二雄曾向此般还，鼎立功名各未安。",
            "留得坐时顽石在，至今人尚说曹瞒。"
        ],
        "notes": "",
        "id": "35fd59e548426592b990d6e5d1be70d2"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "寓京口四首答汤菊庄兼简分司郑料院 月观远眺",
        "preface": "",
        "paragraphs": [
            "朝宗亭下浪冥冥，何日寻观瘗鹤铭。",
            "更欲裹茶邀客去，短篷敲火瀹中泠。"
        ],
        "notes": "",
        "id": "7c74f0123d5843c1067e13eef7a431d9"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "岁在丁亥郊禋礼成皇帝登门肆赦获睹盛典恭成口号",
        "preface": "",
        "paragraphs": [
            "阊阖煌煌辟晓云，千官鹄立望严宸。",
            "鹤书飞下珠簷峻，雉扇分开玉座新。",
            "山寿声中团喜气，钧天奏处隔香尘。",
            "明王盛事民何幸，三载恩宽四海春。"
        ],
        "notes": "",
        "id": "d8c28364212598d5d28aaac3b8fd2fd7"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "正元二日与菊庄汤伯起归隠陈鸿甫泛舟湖上二首  其一",
        "preface": "",
        "paragraphs": [
            "春云漠漠雨踈踈，小𦩘冲烟入画图。",
            "除却淡妆浓抹句，更将何语说西湖。"
        ],
        "notes": "",
        "id": "d185d9a6cbb6f18e1ef88896158db824"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "正元二日与菊庄汤伯起归隠陈鸿甫泛舟湖上二首  其二",
        "preface": "",
        "paragraphs": [
            "櫂转逋山𫇢落晖，春风深锁恨依依。",
            "松间一鹤俄飞起，疑是先生出未归。"
        ],
        "notes": "",
        "id": "8006a442e934254fffe9f67097e9eacc"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "送蕙坡赵富阳赴高邮元幕见次",
        "preface": "",
        "paragraphs": [
            "相逢客里便相欢，握手真能出肺肝。",
            "买得酒尊曾共酌，带来诗卷每容看。",
            "旧闻游宦多知己，今喜公朝与好官。",
            "一片淮云千里月，觐圭何日入长安。"
        ],
        "notes": "",
        "id": "c368d27cba821ca6fe92170aa20efe4d"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "芦笋",
        "preface": "",
        "paragraphs": [
            "春风荻渚暗潮平，紫绿尖新嫩茁生。",
            "带水掐来随手脆，櫂船归去满篝轻。",
            "竹根稚子难专美，涧底香芹可配羹。",
            "风味祇应渔舍占，玉盘空厌五侯鲭。"
        ],
        "notes": "",
        "id": "a2cfa675a2313a413e761e7f35d9320c"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "湖亭席上",
        "preface": "",
        "paragraphs": [
            "寒食梨花月，新晴杨柳风。",
            "愁融山色里，兴极酒杯中。",
            "绿发日夜变，青春今古同。",
            "忍教行乐处，容易夕阳红。"
        ],
        "notes": "",
        "id": "751ea61f42ab13211c8e71c5cafd4f0f"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "哀魏方泉  其一",
        "preface": "",
        "paragraphs": [
            "每见中吴士，多称太守贤。",
            "一毫无暴政，千里乐丰年。",
            "心醉西楼月，身飞北阙天。",
            "那知人事异，梦绝柳桥边。"
        ],
        "notes": "",
        "id": "dc8cb6e54218277d012294c1722cf2bc"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "哀魏方泉  其二",
        "preface": "",
        "paragraphs": [
            "诏下催归觐，人传便尹京。",
            "班才联从橐，庭忽舞铭旌。",
            "玉树悲中折，金丹圣莫生。",
            "泽多唯乳子，天道若无情。"
        ],
        "notes": "",
        "id": "fdd0cd4e39bda327b843227811ba8db8"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "寄吴德章签判",
        "preface": "",
        "paragraphs": [
            "莫转朱弦轸，知音世不悭。",
            "吟情清似水，壮志屹于山。",
            "自入乡关去，相思云树间。",
            "春风吹五叶，早趁集英班。"
        ],
        "notes": "",
        "id": "17940a7faab828816efc315cf74c2c6a"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "书所怀",
        "preface": "",
        "paragraphs": [
            "闲拂尘中镜，犹怜壁上梭。",
            "生平多坎𡒄，知己半销磨。",
            "对酒成孤酌，横琴寓九歌。",
            "相思江水阔，岁晚客如何。"
        ],
        "notes": "",
        "id": "f845abca3568dda9bde9dbb5fe2e4abd"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "蜡梅  其一",
        "preface": "",
        "paragraphs": [
            "磬口檀心紫晕重，繁香微泄绣帘风。",
            "照花休用添红烛，却怕轻明暖易融。"
        ],
        "notes": "",
        "id": "a7a6d6195e7c6d8582b5fd176db5c66f"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "蜡梅  其二",
        "preface": "",
        "paragraphs": [
            "赋得姿容类至中，哨枝宿叶又春风。",
            "品题虽入江梅谱，可惜名同韵不同。"
        ],
        "notes": "",
        "id": "44cc8ad855251c4d662abf2504b1e5b0"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其一",
        "preface": "",
        "paragraphs": [
            "二载明禋帝意专，瓣香盍谢祖宗前。",
            "愿前盛典从头数，绍述应须亿万年。"
        ],
        "notes": "",
        "id": "f4599465591a45b1e928b5a19753ec19"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其二",
        "preface": "",
        "paragraphs": [
            "麝蜡笼纱粲玉阶，珠栊齐撤九门开。",
            "一天星斗明如月，法驾徐擎出殿来。"
        ],
        "notes": "",
        "id": "5376eb27f76f5f957643b07752fa4257"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其三",
        "preface": "",
        "paragraphs": [
            "宫监推帘探晓星，景阳钟动已妆成。",
            "凤舆陆续衔车马，黄道香浓尾驾行。"
        ],
        "notes": "",
        "id": "ccbb8c57244ac5c583b894d67aaa639d"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其四",
        "preface": "",
        "paragraphs": [
            "礼成列圣宴群工，浩荡春风到竹宫。",
            "传旨簪花俄侣锦，信知天子是天公。"
        ],
        "notes": "",
        "id": "903dcb429f71945ffd90059d0e6920cf"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其五",
        "preface": "",
        "paragraphs": [
            "大官宣劝礼优宽，中殿妃嫔各尽欢。",
            "和气满城天色好，不妨直际晚回銮。"
        ],
        "notes": "",
        "id": "498c21ebcfe9bb9845a03f60bb6227d1"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其六",
        "preface": "",
        "paragraphs": [
            "乐奏仙韶进寿觥，觚棱风细宝香清。",
            "隔帘微见龙颜启，缘是优人有笑声。"
        ],
        "notes": "",
        "id": "04f0d19c6a1c350d2623e5a1d9a780c7"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其七",
        "preface": "",
        "paragraphs": [
            "宫前仪卫尚般还，花里声传午漏残。",
            "见说御园才放水，圣心游泳正观澜。"
        ],
        "notes": "",
        "id": "1a282cbc67e6a3518267a99e0a81811e"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其八",
        "preface": "",
        "paragraphs": [
            "染罗雕草斡天机，簇戴工夫鬭出奇。",
            "唯有近臣恩数异，尚方别赐细栾枝。"
        ],
        "notes": "",
        "id": "bdabec7c7fbdb7d64fa496a0b2d765ec"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其九",
        "preface": "",
        "paragraphs": [
            "小白长红十里春，归来天仗拥香尘。",
            "翩翩黄屋雕霞里，辇上无花止一人。"
        ],
        "notes": "",
        "id": "354e7795c2e85fd59f6d445802905c75"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "恭谢庆成诗十阕  其一○",
        "preface": "",
        "paragraphs": [
            "士庶重重间绮罗，霁光熏作小春和。",
            "御街两行瞻天表，比似前回人更多。"
        ],
        "notes": "",
        "id": "6c666d675dec00250db4ad9239b50440"
    },
    {
        "author": "武衍",
        "dynasty": "宋",
        "type": "诗",
        "rhythmic": "",
        "title": "病目",
        "preface": "",
        "paragraphs": [
            "病目医治两睫宽，迎风犹苦泪漫漫。",
            "水边望月虽无碍，灯下观书便觉难。",
            "索句每防愁入肾，好杯多是热归肝。",
            "法当著意收神观，不用金篦久自安。"
        ],
        "notes": "",
        "id": "7c477b8d7069a148507ef4566c4eba34"
    }
]