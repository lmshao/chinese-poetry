[
    {
        "author": "释显万",
        "dynasty": "宋",
        "type": "诗",
        "rhythmic": "",
        "title": "卷烟阁",
        "preface": "",
        "paragraphs": [
            "僧屋数椽巢木末，风烟日与翠俱浮。",
            "自无俗物败人意，况有春江拍岸流。",
            "艇子得鱼归别浦，凫雏傍母睡芳洲。",
            "夜晴兔月摩云角，翻作广寒宫殿秋。"
        ],
        "notes": "",
        "id": "21ab1bbced15d812ee5ae54ce77180fc"
    },
    {
        "author": "释显万",
        "dynasty": "宋",
        "type": "诗",
        "rhythmic": "",
        "title": "送炭与湘山西堂惠然师",
        "preface": "",
        "paragraphs": [
            "纷纷向火乞儿多，独有君如择乳鹅。",
            "万煆炉中寻粲可，一堆灰里拔阴何。",
            "雪欺败屋闲犀柄，草卧空庭任雀罗。",
            "亟送乌薪相暖热，恐随春梦入南柯。"
        ],
        "notes": "",
        "id": "08a4d62f142aa030e04f7d64157a98db"
    },
    {
        "author": "释显万",
        "dynasty": "宋",
        "type": "诗",
        "rhythmic": "",
        "title": "别鹤操",
        "preface": "",
        "paragraphs": [
            "三山邈何许，烟雾如海深。",
            "两鹤翅相接，意欲栖瑶林。",
            "惊风起中路，沙尘扬夕阴。",
            "哀鸣失俦侣，俯啄何苦心。"
        ],
        "notes": "",
        "id": "981225f955d4a4e226085d46434beb81"
    },
    {
        "author": "释显万",
        "dynasty": "宋",
        "type": "诗",
        "rhythmic": "",
        "title": "晓发山店",
        "preface": "",
        "paragraphs": [
            "蓐食小人家，寒灯碎落花。",
            "鸡鸣窗半晓，路暗月西斜。",
            "世故欺怀抱，风霜迫岁华。",
            "剧怜诗思苦，凄恻向长沙。"
        ],
        "notes": "",
        "id": "48b491b18656e657650b78ca06f65580"
    },
    {
        "author": "释显万",
        "dynasty": "宋",
        "type": "诗",
        "rhythmic": "",
        "title": "次乔口",
        "preface": "",
        "paragraphs": [
            "乔口知名久，烟沈水国寒。",
            "受风帆腹饱，歇雨橹脐干。",
            "五渚源流异，长沙气象宽。",
            "山川济吾胜，待月倚墙竿。"
        ],
        "notes": "",
        "id": "87a1e4a10d8672b44a5bb0badb28882e"
    },
    {
        "author": "释显万",
        "dynasty": "宋",
        "type": "诗",
        "rhythmic": "",
        "title": "明溪",
        "preface": "",
        "paragraphs": [
            "夏木藏崖坞，晴沙抱柳溪。",
            "茅茨村远近，陇亩路东西。",
            "野老连樯语，山禽隔竹啼。",
            "此中风物美，吾欲卜幽栖。"
        ],
        "notes": "",
        "id": "9ad17317fb8f533f578bef7112ebfd15"
    },
    {
        "author": "释显万",
        "dynasty": "宋",
        "type": "诗",
        "rhythmic": "",
        "title": "元日不出",
        "preface": "",
        "paragraphs": [
            "坐意湘西野客家，诗筒茶灶旧生涯。",
            "痴云阁雨山腰重，老树冲波岸脚斜。",
            "避缴冲芦怜雁阵，采花酿蜜厌蜂衙。",
            "故溪幸可浮茅屋，归听崖翁响钓车。"
        ],
        "notes": "",
        "id": "8c61f9ee5b0b707266477296a6197b6a"
    },
    {
        "author": "释显万",
        "dynasty": "宋",
        "type": "诗",
        "rhythmic": "",
        "title": "谩兴",
        "preface": "",
        "paragraphs": [
            "雨沈飞絮绿阴寒，梅子枝头点点酸。",
            "心事向来吟不尽，梨花院落一春残。"
        ],
        "notes": "",
        "id": "78d22baa15dfa4d269f57d705b71a495"
    },
    {
        "author": "释显万",
        "dynasty": "宋",
        "type": "诗",
        "rhythmic": "",
        "title": "春日",
        "preface": "",
        "paragraphs": [
            "窗外晴山竹半遮，竹根流水细鸣沙。",
            "小园寂寞春无赖，蝴蝶飞来遶菜花。"
        ],
        "notes": "",
        "id": "7a000315ab565e75d76ad7eb72111465"
    },
    {
        "author": "释显万",
        "dynasty": "宋",
        "type": "诗",
        "rhythmic": "",
        "title": "庵中自题",
        "preface": "",
        "paragraphs": [
            "万松岭上一间屋，老僧半间云半间。",
            "三更云去作行雨，回头方羡老僧闲。"
        ],
        "notes": "",
        "id": "d7cb01a05cc507743b1bc2662044d7e1"
    },
    {
        "author": "释显万",
        "dynasty": "宋",
        "type": "诗",
        "rhythmic": "",
        "title": "义帝陵",
        "preface": "",
        "paragraphs": [
            "祖龙智昏日月蚀，南公力欲麒麟鬬。",
            "楚虽三户必亡秦，盛德宜然有其后。",
            "鲁公违约火咸阳，咄嗟击出群雄右。",
            "豆分瓜剖听指颐，忍使黥徒贼孤幼。",
            "籍也狐埋狐搰之，项伯宁不为家寇。",
            "真人如龙翔霸上，缟袒长风起襟袖。",
            "终据皇图岂力为，雅张赤帜皆天授。",
            "可怜郴北东上坟，恨碧凄红春不茂。"
        ],
        "notes": "",
        "id": "6cd764f9c48253fa54dd57f8244a7f42"
    },
    {
        "author": "释显万",
        "dynasty": "宋",
        "type": "诗",
        "rhythmic": "",
        "title": "苏仙宅",
        "preface": "",
        "paragraphs": [
            "苏君善养志，以孝格神明。",
            "一朝蜕尘鞅，通籍赤霞城。",
            "相看疑梦寐，去若鹅毛轻。",
            "玉笙堕哀响，烟髦错霓旌。",
            "丹井愈沈屙，橘叶通仙灵。",
            "至今华屋底，想像双眉青。",
            "云装挹飞袖，蕊佩敲风鸣。",
            "兹事既茫邈，无阶接蓬瀛。",
            "掬月漱吟齿，餐霞寿颓龄。",
            "蕴真思远托，何从保长生。",
            "汉武梓棺朽，秦皇鲍鱼腥。",
            "空山鹤未归，花发春冥冥。"
        ],
        "notes": "",
        "id": "47588f6da3af9e5574350b7f4e7839db"
    },
    {
        "author": "释显万",
        "dynasty": "宋",
        "type": "诗",
        "rhythmic": "",
        "title": "郴阳道中二首  其一",
        "preface": "",
        "paragraphs": [
            "草荒驿路欲迷人，未见梅花信息真。",
            "意著旧家烟雨外，犯寒斜放竹篱春。"
        ],
        "notes": "",
        "id": "9a57ff735182be8477e5e61b25716d56"
    },
    {
        "author": "释显万",
        "dynasty": "宋",
        "type": "诗",
        "rhythmic": "",
        "title": "郴阳道中二首  其二",
        "preface": "",
        "paragraphs": [
            "晓村寒水碧悠悠，雨歇浮云漫不收。",
            "且缓晨炊三十里，不妨亭午到郴州。"
        ],
        "notes": "",
        "id": "10337a4895296dcfd3cf22b550a1993b"
    },
    {
        "author": "释显万",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "雨叶工惊梦，春心巧卷愁。"
        ],
        "notes": "",
        "id": "12e09cb9c7be1f251b15ab548d0ab52c"
    },
    {
        "author": "释显万",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "探枝春色墙头朵，阑入风光竹外梢。"
        ],
        "notes": "",
        "id": "7f999f70a88e1edf061af4ffe710da31"
    },
    {
        "author": "释显万",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "河横星斗三更后，月过梧桐一丈高。"
        ],
        "notes": "",
        "id": "5c36089781e25ba412af30671728c2e3"
    }
]