[
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "送王长洲禹偁赴阙",
        "preface": "",
        "paragraphs": [
            "蒿兰不并香，泾渭安同流。",
            "小人有千险，君子生百忧。",
            "名重圣主征，道光史策收。",
            "一鹗秋空飞，鸟雀徒啾啾。"
        ],
        "notes": "",
        "id": "b12c2b03ca83fdea64f4893d52371570"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "晓泊嶀浦寄剡县刘贶员外",
        "preface": "",
        "paragraphs": [
            "晓泛剡溪水，晚见剡溪山。",
            "徘徊驻行櫂，待月思再还。",
            "渔唱深潭上，鸟栖高树间。",
            "应当金石交，念我无暂闲。"
        ],
        "notes": "",
        "id": "ce8623571096e511a6db1481c57e2fe4"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "送孙学士两浙转运使兼简杭州知府张侍郎  其一",
        "preface": "",
        "paragraphs": [
            "吴山挂魂碧，浙江入梦清。",
            "旦暮东南望，徒使华发生。",
            "君今运邦计，不得同舟行。",
            "即听江仓丰，𥩟见汴禀盈。"
        ],
        "notes": "",
        "id": "9e44c85b9feb8d710033178143fff246"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "送孙学士两浙转运使兼简杭州知府张侍郎  其二",
        "preface": "",
        "paragraphs": [
            "晓帆叠叠飞，夜橹连连鸣。",
            "贪吏诫守廉，饥民苏念生。",
            "岸花有异态，沙鸟无娇声。",
            "钱塘太守贤，好共致升平。"
        ],
        "notes": "",
        "id": "14f336fd834708e526a775f847da189d"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "金山寺留题",
        "preface": "",
        "paragraphs": [
            "金山碧崔嵬，我泛扁舟来。",
            "虚阁登还下，长廊去得回。",
            "梵刹绝顶立，僧房八面开。",
            "波涛起蛟蜃，洞穴生风雷。",
            "千载有高松，万古无纤埃。",
            "葛衣惹秋云，草履黏苍苔。",
            "孤城寒角动，片帆暮钟催。",
            "朗吟成此章，欲返犹徘徊。"
        ],
        "notes": "",
        "id": "91fde32500bc268caa6b9572322cf72a"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "阙下留别孙丁二学士归旧山",
        "preface": "",
        "paragraphs": [
            "名利路万辙，我来意如何。",
            "红尘三尺深，中有是非波。",
            "波翻几潜没，来者犹更过。",
            "归去感知泪，永洒青松柯。"
        ],
        "notes": "",
        "id": "3aecda9b0dd1168388f3a16becc2bc8c"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "赠道士王介",
        "preface": "",
        "paragraphs": [
            "头冠星斗光，七十鬓不苍。",
            "箧有化金方，诗无入俗章。",
            "举步云霞轻，出语芝术香。",
            "约我游罗浮，绝顶天风凉。"
        ],
        "notes": "",
        "id": "5f11d4c954994395574de27cd8c5e264"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "雪夜有感",
        "preface": "",
        "paragraphs": [
            "大雪拥蓬户，寒梦不成归。",
            "孤坐北窗风，飘落辞家衣。",
            "向晓酒力减，背壁灯影微。",
            "谁知游子心，暗逐长空飞。"
        ],
        "notes": "",
        "id": "cf317d5357dc3f63c917c0112dc3151c"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "赠冯德之道士",
        "preface": "",
        "paragraphs": [
            "上清消息久不闻，紫鸾丹凤应离群。",
            "羲和纵辔日又曛，九衢旦暮徒纷纷。",
            "谁识天书数行字，识者便是真僊子。",
            "直言铅汞成还丹，炼之饵之身不死。",
            "嵩阳道士早来别，才承天泽辞玉阙。",
            "紫章深秘莫漏泄，他年华顶为君说。"
        ],
        "notes": "",
        "id": "34d2b0adb88a71c97e6dabec1b320753"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "忆贾阆仙",
        "preface": "",
        "paragraphs": [
            "风雅道何玄，高吟忆阆仙。",
            "人虽终百岁，君合寿千年。",
            "骨已西埋蜀，魂应北入燕。",
            "不知天地内，谁为读遗编。"
        ],
        "notes": "",
        "id": "17df2ca8940193ab3ff9e20d896becb6"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "与人游会润州金山寺",
        "preface": "",
        "paragraphs": [
            "浮生难会此，此寺绝尘埃。",
            "容易寞言去，等闲争得来。",
            "江声寒若吼，山色翠如堆。",
            "自是忘机者，凭阑不忍回。"
        ],
        "notes": "",
        "id": "735c477222871cf03b6013c7d7333848"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "望湖楼上作",
        "preface": "",
        "paragraphs": [
            "望湖楼上立，竟日懒思还。",
            "听水分他浦，看云过别山。",
            "孤舟依岸静，独鸟向人闲。",
            "回首重门闭，蛙鸣夕照间。"
        ],
        "notes": "",
        "id": "348d49b2263793a6a27c35a39328766b"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "寓泊浙江寄汉阳孙迈郎中",
        "preface": "",
        "paragraphs": [
            "维扬相别后，十载浙江居。",
            "气概贫犹在，颠狂老渐疏。",
            "已凭天柱客，曾寄汉阳书。",
            "近见人来说，才华患有余。"
        ],
        "notes": "",
        "id": "287fe714b28844f7ce09ff5c7aee5d9a"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "钱塘秋夕旅舍感怀",
        "preface": "",
        "paragraphs": [
            "永夜不能寐，闲门懒复开。",
            "片心生万绪，孤枕转千回。",
            "败叶声如雨，狂风响似雷。",
            "更堪江上笛，历历有余零。"
        ],
        "notes": "",
        "id": "8e5fe58d57fcb17e30db807dcbe14cea"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "秋日旅舍感怀",
        "preface": "",
        "paragraphs": [
            "秋色入簷楹，闲门开复扃。",
            "愁人欲长醉，薄酒又还醒。",
            "搅照头将白，逢谁眼暂青。",
            "祇应南与北，唯此念飘零。"
        ],
        "notes": "",
        "id": "4535498233f6a7eefaa60c6b17fd416e"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "岁暮自桐庐归钱塘晚泊渔浦",
        "preface": "",
        "paragraphs": [
            "久客见华发，孤櫂桐庐归。",
            "新月无朗照，落日有余晖。",
            "渔浦风水急，龙山烟火微。",
            "时闻沙上雁，一一背人飞。"
        ],
        "notes": "",
        "id": "2cdd1e7c0febb2a84ff95c2ec13b7536"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "孤山寺易从房留师",
        "preface": "",
        "paragraphs": [
            "宝塔孤峰顶，题居积翠中。",
            "四边湖水绕，一迳郭门通。",
            "香滴松梢雨，凉生竹簟风。",
            "闲吟与闲坐，此兴与谁同。"
        ],
        "notes": "",
        "id": "2c8b41213b21fb5745536bc9e93e7d23"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "春日对酒书事",
        "preface": "",
        "paragraphs": [
            "车马不暂驻，年光如泻波。",
            "人间欢乐少，陌上别离多。",
            "往事祇如此，浮生终若何。",
            "花前一尊酒，得失且高歌。"
        ],
        "notes": "",
        "id": "73ed5c2a6a39f1893be2a840d5dab019"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "与张覃秀才邺中途次言别",
        "preface": "",
        "paragraphs": [
            "南北各何之，重来宁有期。",
            "相将行数里，欲别立多时。",
            "野店人烟迥，前村草木衰。",
            "祇应今夜梦，未苦远分离。"
        ],
        "notes": "",
        "id": "36e106039d11295dfe22c87cb32fda2b"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "叙事答所知",
        "preface": "",
        "paragraphs": [
            "久客向天末，唯将鸾鹤群。",
            "盈亏频叹月，舒卷几怜云。",
            "有志思光国，无才可佐君。",
            "知音时见赠，应达圣朝闻。"
        ],
        "notes": "",
        "id": "46d7cb43c9a5ad8f48bf19f38530ab4f"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "暮春漳川闲居收事",
        "preface": "",
        "paragraphs": [
            "吟斋漳水滨，孤僻度残春。",
            "长喜诗无病，不忧家更贫。",
            "钟声来远寺，山色徧诸邻。",
            "门有谁相访，僧过岂厌频。"
        ],
        "notes": "",
        "id": "80dac0ff579db3067b66abc3c90c1d36"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "夏日宿西禅院",
        "preface": "",
        "paragraphs": [
            "此地绝炎蒸，深疑到不能。",
            "夜凉如有雨，院静若无僧。",
            "枕润连云石，窗明照佛灯。",
            "浮生多贱骨，时日恐难胜。"
        ],
        "notes": "",
        "id": "c9e1015548cf8533014698c879d134a7"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "舟中自吴之越寄润州柳侍御开杨博士迈",
        "preface": "",
        "paragraphs": [
            "两岸山光合，况当三月天。",
            "好花红照水，芳草绿随船。",
            "货药村桥醉，收帆野渡眠。",
            "因思二朝客，同泛恐无缘。"
        ],
        "notes": "",
        "id": "539e22c7d2bb47c91498768a9dd26a00"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "上李学士",
        "preface": "",
        "paragraphs": [
            "名场欲独立，一念一心寒。",
            "白日升天易，明时取仕难。",
            "家园半牢落，须发渐衰残。",
            "试把平生业，来投作者看。"
        ],
        "notes": "",
        "id": "c9d9f88f5d6f74e1997874d9971e90cc"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "中秋无月",
        "preface": "",
        "paragraphs": [
            "西风妒秋月，浮云重叠生。",
            "一夕不见光，双目如失明。",
            "立恐疾足折，坐觉愁抱盈。",
            "况当百虫苦，遶阶千万声。"
        ],
        "notes": "",
        "id": "c11f153d1f9f81b7cdec84901663280a"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "秋日题琅琊山寺",
        "preface": "",
        "paragraphs": [
            "岩下多幽景，且无尘事喧。",
            "钟声晴彻郭，山色晓当门。",
            "深洞藏泉脉，悬崖露树根。",
            "更期来此宿，绝顶听寒猿。"
        ],
        "notes": "",
        "id": "ed99f96cd1bc8db54b7e0d60e1d5bfac"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "落叶",
        "preface": "",
        "paragraphs": [
            "片片落复落，园林渐向空。",
            "几番经夜雨，一半是秋风。",
            "静拥莎阶下，闲堆藓径中。",
            "谷松与岩桧，宁共此时同。"
        ],
        "notes": "",
        "id": "1060549affca4fedecd3de20a5770a3d"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "叙吟",
        "preface": "",
        "paragraphs": [
            "高吟见太平，不耻老无成。",
            "发任茎茎白，诗须字字清。",
            "搜疑沧海竭，得恐鬼神惊。",
            "此外非关念，人间万事轻。"
        ],
        "notes": "",
        "id": "b954c4ba603c8ceb0acd1c45fb8ccb4b"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "北高峰塔",
        "preface": "",
        "paragraphs": [
            "北高峰上塔，竟上最高层。",
            "尝谓人难到，何当我独登。",
            "天香闻不断，海月见微棱。",
            "懒下红尘路，重来恐未能。"
        ],
        "notes": "",
        "id": "4d1760e065fac96cc7dcdc2d929df8a5"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "寄陈希夷",
        "preface": "",
        "paragraphs": [
            "不信先生语，刚来帝里游。",
            "清宵无好梦，白日有闲愁。",
            "世态既如此，壮心应已休。",
            "求归归未得，吟上水边楼。"
        ],
        "notes": "",
        "id": "7183e2f94fba89a783b60a88283ba440"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "自诸暨抵剡  其一",
        "preface": "",
        "paragraphs": [
            "莫叹尘泥汩，且图山水游。",
            "双峰天姥翠，一舸剡溪秋。",
            "不见戴安道，有怀王子猷。",
            "西风无限意，尽属钓鱼舟。"
        ],
        "notes": "",
        "id": "3f2d4a3c9d89f4f7a0d8b8840cafb2c7"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "自诸暨抵剡  其二",
        "preface": "",
        "paragraphs": [
            "夷犹双桨去，暮不辨东西。",
            "夕照偏依树，秋光半落溪。",
            "风高一雁小，云薄四天低。",
            "莽荡孤帆卸，水村杨柳堤。"
        ],
        "notes": "",
        "id": "c7fd60dd9174d4c329b1572a22c8e2b7"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "自诸暨抵剡  其三",
        "preface": "",
        "paragraphs": [
            "秋渚涵空碧，秋山刷眼青。",
            "排头烟树老，扑面水风醒。",
            "上濑复下濑，长亭仍短亭。",
            "夜船明月好，客梦满流萤。"
        ],
        "notes": "",
        "id": "fe8bdeca91b6b0520b59ea99183bd1ca"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "自诸暨抵剡  其四",
        "preface": "",
        "paragraphs": [
            "出得云门路，风凄日夕曛。",
            "船撑鉴湖月，路指沃州云。",
            "山色周遭见，谿流屈曲分。",
            "一觞还一咏，谁是右将军。"
        ],
        "notes": "",
        "id": "d14193273604d9c9b7c308cdafb9ef09"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "瓜州临江亭留题",
        "preface": "",
        "paragraphs": [
            "谁构危亭已半空，野人时得恣疏慵。",
            "闲观扬子江心浪，静听金山寺里钟。",
            "醉卧岂能妨燕雀，狂吟争不动鱼龙。",
            "夜来雨歇蛙声乱，忆著嵩阳千万峰。"
        ],
        "notes": "",
        "id": "a798f1af5d3f08504303b603182e1080"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "秋日登楼客次怀张覃进士",
        "preface": "",
        "paragraphs": [
            "闻说飘零亦异乡，登楼吟望益悲凉。",
            "当时欲别言难尽，他日相逢话更长。",
            "蝉噪水村千万树，雁过云岫两三行。",
            "明朝策蹇还无定，空倚危栏到夕阳。"
        ],
        "notes": "",
        "id": "5312e0484f4a4e21a1635c2cd701cf4d"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "寄赠柳殿院开授崇仪使赴边上",
        "preface": "",
        "paragraphs": [
            "从来长见说兵机，今日君恩志岂违。",
            "骢马不骑骑铁马，绣衣休挂挂戎衣。",
            "雄师已听心皆伏，丑虏将闻魄尽飞。",
            "应笑苦吟头白者，二南章句转衰微。"
        ],
        "notes": "",
        "id": "dcf34534aa9780ee2ad0abd05b1e54c5"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "维扬秋日牡丹因寄六合县尉郭承范",
        "preface": "",
        "paragraphs": [
            "遶栏忽见思傍徨，造化功深莫可量。",
            "秾艳算无三月盛，残红更向九秋芳。",
            "万家珠翠还争赏，一郡笙歌又是狂。",
            "惆怅东篱下黄菊，有谁来折泛瑶觞。"
        ],
        "notes": "",
        "id": "d85e9b222cbb31f28a78b35be3add506"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "樽前勉兄长",
        "preface": "",
        "paragraphs": [
            "一家久寄浙江滨，倏忽如今二十春。",
            "须信百年都似梦，莫嗟万事不如人。",
            "樽中有酒何妨醉，箧里无金未是贫。",
            "但看故乡荣达者，算来多葬北邙尘。"
        ],
        "notes": "",
        "id": "1be57f0052ccd6c771c3fec47db93c60"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "赴滁州散参军途中书事",
        "preface": "",
        "paragraphs": [
            "微躯不杀谢天恩，容养疏慵世未闻。",
            "昔日已为闲助教，今朝又作散参军。",
            "高吟瘦马冲残雪，远看孤鸿入断云。",
            "到任也应无别事，愿将清俸买香焚。"
        ],
        "notes": "",
        "id": "91ffa2426e02959db5395cd36cf06ee3"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "闻高舍人锡下世",
        "preface": "",
        "paragraphs": [
            "早掌纶言世尽知，岂期谪宦至于斯。",
            "生前是客能投卷，死后何人为撰碑。",
            "谗佞万端应已矣，文章千古恐无之。",
            "野夫旧句多蒙赏，昨日闲思泪暗垂。"
        ],
        "notes": "",
        "id": "d7f6852dac60faf7a72b0e3d20d9481d"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "长安道中",
        "preface": "",
        "paragraphs": [
            "游子辞乡早，高堂亲已老。",
            "燕来不东飞，寄书何日到。"
        ],
        "notes": "",
        "id": "60d90ecc1a7afc6195e8231005699fd0"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "题思归鸟",
        "preface": "",
        "paragraphs": [
            "高枝枝上鸟，终日叫思归。",
            "如斯羽翼全，何不望乡飞。"
        ],
        "notes": "",
        "id": "d47388e6b72b52f58daac5b49f874138"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "谢寇员外准见示诗卷",
        "preface": "",
        "paragraphs": [
            "一轴新诗意转深，几回看了又重寻。",
            "最怜积水浮秋汉，闲望沧溟尽日吟。"
        ],
        "notes": "",
        "id": "f8fa9c6a85e62965d415836a06c1122d"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "送成库部肃建安监税",
        "preface": "",
        "paragraphs": [
            "万树青青带雨寒，离亭相别泪阑干。",
            "莫将便作无情物，亦待抽身入建安。"
        ],
        "notes": "",
        "id": "10c52a7a7b7ef019d1642849cf6c37e0"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "中秋月",
        "preface": "",
        "paragraphs": [
            "待月中秋上古城，迥然光掩别宵明。",
            "野人望久翻惆怅，无奈浮云灭又生。"
        ],
        "notes": "",
        "id": "64e700cb6898504cf953b0d4b49445c9"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "呈钱塘知府薛谏议",
        "preface": "",
        "paragraphs": [
            "再到钱塘眼堑清，骑馿看月又南行。",
            "可怜一片西湖水，不得垂纶老此生。"
        ],
        "notes": "",
        "id": "0e67016695e879f4f6afcb4223a98a5b"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "金陵禁林有感",
        "preface": "",
        "paragraphs": [
            "六代繁华难重问，此时兴废动吟情。",
            "空流一带秦淮水，朝暮惟闻鸣咽声。"
        ],
        "notes": "",
        "id": "6df82200f0469b521c66488dd64d983c"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "到钱塘却寄姑苏太守",
        "preface": "",
        "paragraphs": [
            "姑苏太守义何长，东泛仙舟已不忘。",
            "更借洞庭湖上月，数宵相送到钱塘。"
        ],
        "notes": "",
        "id": "ed7f19a99de30668678c07053e9ba92d"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "赠林处士逋",
        "preface": "",
        "paragraphs": [
            "云翦乌妙雾翦衣，存神养气语还稀。",
            "人人尽唤孙思邈，只恐身轻白日飞。"
        ],
        "notes": "",
        "id": "76fa42459fc24d14aa7952d6a1736ab2"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "宿灵隠寺",
        "preface": "",
        "paragraphs": [
            "绕寺千千万万峰，满天风雪打杉松。",
            "地炉火暖黄昏睡，更有何人似我慵。"
        ],
        "notes": "",
        "id": "5864117973fa5bb4a865f2fa813afa82"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "赠吴处士棋",
        "preface": "",
        "paragraphs": [
            "昔日长饶国手先，如今多病卧林泉。",
            "有时闲倚青松笑，犹忆曾输一著玄。"
        ],
        "notes": "",
        "id": "3b3cab8bb1b462dc326be0f6a0e1daf7"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "留别金山寺",
        "preface": "",
        "paragraphs": [
            "山顶风摇万树鸣，扁舟欲解觉难行。",
            "羡师斋后关门睡，不管波涛四面生。"
        ],
        "notes": "",
        "id": "eaba2b390cf93fb63c465e3221145c70"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "书璇公房牡丹",
        "preface": "",
        "paragraphs": [
            "寺中闻说牡丹花，多少人争耳傍夸。",
            "潦倒参军来看晚，数枝已谢病僧家。"
        ],
        "notes": "",
        "id": "2421aea0496d83930d6d17cf5a5186b8"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "旅舍秋夕书怀",
        "preface": "",
        "paragraphs": [
            "边鸿过尽背枕卧，弟姪无书忧胆破。",
            "蛩声更苦不忍闻，半夜起来塞耳坐。"
        ],
        "notes": "",
        "id": "e9d086341ebc011670d968ab2ba1c109"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "中秋与柳赞善开宗赞善坦寇学士准宿宋拾遗白宅不见月",
        "preface": "",
        "paragraphs": [
            "共约中秋来看月，一轮终不见清辉。",
            "众人眠后唯孤坐，翻忆无云宿翠微。"
        ],
        "notes": "",
        "id": "396b95c2750f3b92220434df6fa7617f"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "寄石隠之",
        "preface": "",
        "paragraphs": [
            "独上危楼返照间，乱鸦群鸟噪回还。",
            "故人岁暮在何处，空见千山与万山。"
        ],
        "notes": "",
        "id": "c374310cffafd6e5b607ca830b4790de"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "送冯尊师德之出长安",
        "preface": "",
        "paragraphs": [
            "浩浩霜风万木寒，高吟大醉出长安。",
            "杖头一卷金丹诀，尘世何人借得看。"
        ],
        "notes": "",
        "id": "cea856901175b0622b30b17121a321d4"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "与道士冯德之话别",
        "preface": "",
        "paragraphs": [
            "一宿山房话别离，慇懃劝我酒盈卮。",
            "更教弟子横琴送，弹彻悲风尽泪垂。"
        ],
        "notes": "",
        "id": "3229c58dbd1c6d8dc4f75a1d7e679194"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "闻陈贽郎中下世",
        "preface": "",
        "paragraphs": [
            "有家数口寄伊川，孤宦东西二十年。",
            "见说葬时无一物，空留满箧旧文编。"
        ],
        "notes": "",
        "id": "71ae9eca72036f171f9d594d00f2d584"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "喜腊雪",
        "preface": "",
        "paragraphs": [
            "久旱腊月如夏热，夜来忽降一尺雪。",
            "叫谢上天声应彻，且压瘴气不作孽。"
        ],
        "notes": "",
        "id": "8eba4c6eb128f7d2eb04ec8ba556be67"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "宫词",
        "preface": "",
        "paragraphs": [
            "学画蛾眉独出群，当时人道便承恩。",
            "年年不见君王面，花落黄昏空掩门。"
        ],
        "notes": "",
        "id": "2f06c3cf9486234c37a212f12d04af51"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "过华山",
        "preface": "",
        "paragraphs": [
            "高爱三峰插太虚，掉头吟望倒骑馿。",
            "旁人大笑从他笑，终拟移家向此居。"
        ],
        "notes": "",
        "id": "915a7c0aab794588bad73d8339f7aeec"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "题资福院石井",
        "preface": "",
        "paragraphs": [
            "炎炎畏日树将焚，却恨都无一点云。",
            "强跨蹇馿来得到，皆疑渴杀老参军。"
        ],
        "notes": "",
        "id": "de059eee305d5e8f36ac71c3c4c793a7"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "曹娥庙",
        "preface": "",
        "paragraphs": [
            "曹娥庙前秋草平，曹娥庙里秋月明。",
            "扁舟一夜炯无寐，近听潮声似哭声。"
        ],
        "notes": "",
        "id": "ef48418491306a89b8dcf73b63403f38"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "九华山",
        "preface": "",
        "paragraphs": [
            "将齐华岳犹多六，若并巫山又欠三。",
            "好是雨余江上望，白云堆里泼浓蓝。"
        ],
        "notes": "",
        "id": "e90d1b49061915f53984295f5b74a60f"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "离滁阳",
        "preface": "",
        "paragraphs": [
            "长亭黄叶正纷纷，一曲骊歌酒十分。",
            "须信滁阳人有意，满城来送散参军。"
        ],
        "notes": "",
        "id": "7d2cea8703e645985b3cabe2ced1a67a"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "书诗卷末",
        "preface": "",
        "paragraphs": [
            "一卷诗成二十年，画曾忘食夜忘眠。",
            "莫言不及相如赋，谁敢高吟汉帝前。"
        ],
        "notes": "",
        "id": "e1b996d47bb7b2d86ce886da4f702e38"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "登应天寺塔",
        "preface": "",
        "paragraphs": [
            "闲上应天寺里塔，九层突兀入幽云。",
            "下窥已觉红尘别，低语犹疑碧落闻。",
            "秦望山高如髻簇，照湖水阔若瓯分。",
            "野人不管兴亡事，空凭危栏到日曛。"
        ],
        "notes": "",
        "id": "44d7ebcf0e8b753018f6a20aa0f19d78"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "泊禹祠",
        "preface": "",
        "paragraphs": [
            "禹庙高高万木齐，蟾蜍影里月光低。",
            "山中不惯闻寒漏，一夜猿惊与鸟啼。"
        ],
        "notes": "",
        "id": "e9d337725d2fc518924ac528e5dcead3"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "癸未岁秋七月祷禹庙",
        "preface": "",
        "paragraphs": [
            "万古稽山下，森森大禹祠。",
            "幽人来暗祷，灵魄望潜知。",
            "帝虑河频决，民忧业旋移。",
            "自慙无异策，载拜泪双垂。"
        ],
        "notes": "",
        "id": "2a94c5d2ec19fdb48b70f1e91e109877"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "寄会稽仲休山人",
        "preface": "",
        "paragraphs": [
            "近携琴鹤游东越，曾接谈谐气味深。",
            "佛意已知师达了，儒书却为俗披寻。",
            "稽山有雪寒凝骨，鉴水无风冷彻心。",
            "别后相思向谁说，祗应霜鬓暗相侵。"
        ],
        "notes": "",
        "id": "ff77a580ae1c81979bb22afe0c0c51ee"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "题萧山祇园寺门",
        "preface": "",
        "paragraphs": [
            "门掩多年生绿苔，想师心地似寒灰。",
            "劳心扰扰休来此，我是闲人尚不开。"
        ],
        "notes": "",
        "id": "74703e95ed0414c84b9584b9b454cbba"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "送崇教大师惠思归山",
        "preface": "",
        "paragraphs": [
            "受知圣睠与谁同，师号封题寄梵宫。",
            "为谢国恩来阙下，又承天泽去山中。",
            "禅余静对江亭月，吟苦凉生海树风。",
            "若到赤城逢羽客，但言孤鹤在金笼。"
        ],
        "notes": "",
        "id": "9db8f23b96a9497902df48e7224dae0c"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "游当涂",
        "preface": "",
        "paragraphs": [
            "扁舟不复见袁宏，故垒犹连谢尚城。",
            "骑鲸仙子千年恨，化石佳人万古情。",
            "牛渚矶前浪如屋，区区名利与生轻。"
        ],
        "notes": "",
        "id": "99c15f233f4dc610df936982a22a0a74"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "夏",
        "preface": "",
        "paragraphs": [
            "野花成子落，江燕引雏飞。",
            "暗草薰苔径，晴杨拂石矶。"
        ],
        "notes": "",
        "id": "7e4752a25eeaac09c387daa677c0d623"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "落花",
        "preface": "",
        "paragraphs": [
            "花残雨又风，飘紫复飘红。",
            "不到三春尽，都经数夜空。",
            "绕阑仍聚散，逐水尚西东。",
            "可惜多情蝶，徘徊晚照中。"
        ],
        "notes": "",
        "id": "71da86f4daa40431a030c59e20e05a1b"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "游龙虎山赠天师  其一",
        "preface": "",
        "paragraphs": [
            "远挹高风自汉廷，老松犹带昔年青。",
            "留侯高卧衣冠冷，鼻祖重来印剑灵。",
            "鹤和猿吟清彻底，龙蟠虎踞翠为屏。",
            "真人一笑梅花发，三十六天春不扃。"
        ],
        "notes": "",
        "id": "563525be56589272fbd35af4f9677fb4"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "游龙虎山赠天师  其二",
        "preface": "",
        "paragraphs": [
            "铁鞋踏破几山行，惟此山行越样清。",
            "顾我尘中一簪绂，任他世上几公卿。",
            "分安淡泊全真性，身厌轻肥已半生。",
            "汉鼎余丹今在否，愿须匕粒守三彭。"
        ],
        "notes": "",
        "id": "a436987c7425db1718a7fe93b0d890f0"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "何须三叫绝，已恨一声多。"
        ],
        "notes": "",
        "id": "1f875fa157d96d7417662d3c61e0c8ea"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "莫嗟黑发从头白，终见黄河到底清。"
        ],
        "notes": "",
        "id": "f813c16c50c4e6be39e4798a7f42c992"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "到底不能成一曲。"
        ],
        "notes": "",
        "id": "21fe660d571367c9408ed98a21880f0d"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "土床安睡稳，纸被转身鸣。"
        ],
        "notes": "",
        "id": "35e2bb20e260fa0fc2abcbadaee12ef6"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "句  其五",
        "preface": "",
        "paragraphs": [
            "滁上相逢俱禁烟。"
        ],
        "notes": "",
        "id": "e7d72b16594cfac386dfd7d7ee2c3f1d"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "句  其六",
        "preface": "",
        "paragraphs": [
            "窥鱼白鸟明残照，抱石幽云点半山。"
        ],
        "notes": "",
        "id": "af00373d74c90131e550b4eb8d9f4c87"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "句  其七",
        "preface": "",
        "paragraphs": [
            "归来遍检登科记，未见连年放弟兄。"
        ],
        "notes": "",
        "id": "f41619f50fbb51c40dfb660478534411"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "句  其八",
        "preface": "",
        "paragraphs": [
            "峡口闻猿夜。"
        ],
        "notes": "",
        "id": "3a056c9077ab271434a3ca72048c2787"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "句  其九",
        "preface": "",
        "paragraphs": [
            "出秋霜，价钱可，赢得拨灰兼弄火，畅杀我。"
        ],
        "notes": "",
        "id": "bd60f84808d1f2c3f3522ba4ad061c78"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "句  其一○",
        "preface": "",
        "paragraphs": [
            "散拽禅师来踘蹴，乱拖游女上秋千。"
        ],
        "notes": "",
        "id": "7748f975ec9fe4bdd949b10bfe6e259b"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "目存  其一",
        "preface": "",
        "paragraphs": [
            "诗题：古意首句：妾有罗衣裳。"
        ],
        "notes": "",
        "id": "2927c0729c6b70f1941d0e216cb9a692"
    },
    {
        "author": "潘阆",
        "dynasty": "宋",
        "type": "诗",
        "rhythmic": "",
        "title": "目存  其二",
        "preface": "",
        "paragraphs": [
            "诗题：渭上秋夕闲望首句：秋色满秦川。"
        ],
        "notes": "",
        "id": "5e3fafaca625326a597440cfcc0fbf24"
    }
]