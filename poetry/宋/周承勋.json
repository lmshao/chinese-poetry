[
    {
        "author": "周承勋",
        "dynasty": "宋",
        "type": "诗",
        "rhythmic": "",
        "title": "端午",
        "preface": "",
        "paragraphs": [
            "谁家解祟吐千瓶，丹墨交辉走百灵。",
            "尽使蛙蛇归药笼，又缠萧艾作人形。",
            "安得彩丝十万丈，东南西北系飘零。"
        ],
        "notes": "",
        "id": "8d0d5d25ab7a878f26d4e59a95d43c51"
    },
    {
        "author": "周承勋",
        "dynasty": "宋",
        "type": "诗",
        "rhythmic": "",
        "title": "题度门院",
        "preface": "",
        "paragraphs": [
            "才入度门寺，先观觉范诗。",
            "昔人吟不尽，今日到方知。",
            "地僻寒来早，高山月上迟。",
            "池边老修竹，曾映董生帏。"
        ],
        "notes": "",
        "id": "eefd817ff489cb253656429f284e33e5"
    },
    {
        "author": "周承勋",
        "dynasty": "宋",
        "type": "诗",
        "rhythmic": "",
        "title": "宿玉龙宫",
        "preface": "",
        "paragraphs": [
            "夜𦶟松脂火，朝焚柏子香。",
            "举家来万寿，佳节遇重阳。",
            "雨止云穿日，风高天欲霜。",
            "吾庐篱下菊，应怪未还乡。"
        ],
        "notes": "",
        "id": "88a1e57430dff70d675506e120952086"
    },
    {
        "author": "周承勋",
        "dynasty": "宋",
        "type": "诗",
        "rhythmic": "",
        "title": "食河豚",
        "preface": "",
        "paragraphs": [
            "君不见楚王渡江萍如日，剖而食之甜似蜜。",
            "河鲀本自食杨花，花结浮萍萍结实。",
            "又不见越王食鲙遗其余，中流化作王余鱼。",
            "河鲀本是当年物，尚带西子胸前酥。",
            "春江摇摇波面暖，蒌蒿蒙茸芦笋短。",
            "嫩肥初破鼈裙重，腻白细挑羊脑满。",
            "嗟予二年留江城，嗜此不去迟吾行。",
            "鲈鲜便觉官可弃，雁美却得人呼卿。",
            "邻翁劝我知机早，有毒伤人如鸩鸟。",
            "世闲万事是机穽，此外伤人亦非少。",
            "我生有命悬乎天，饱死终胜饥垂涎。",
            "君看子美牛炙死，若死严武尤可怜。"
        ],
        "notes": "",
        "id": "f026b17f5e06ed04f7a6520252853e50"
    },
    {
        "author": "周承勋",
        "dynasty": "宋",
        "type": "诗",
        "rhythmic": "",
        "title": "杜宇",
        "preface": "",
        "paragraphs": [
            "四海常为客，三春却倦游。",
            "能飞归不得，虽去有何求。",
            "故国千年恨，行人万里愁。",
            "年来风过耳，无泪与君流。"
        ],
        "notes": "",
        "id": "37de9beaf05240105ab9be0ca0369448"
    },
    {
        "author": "周承勋",
        "dynasty": "宋",
        "type": "诗",
        "rhythmic": "",
        "title": "系冠船篷自戏",
        "preface": "",
        "paragraphs": [
            "竹皮狗尾粗斓斑，神虎门前兴已阑。",
            "每恨误身诚可溺，殆将苴履不须弹。",
            "数茎渐觉胜簪怯，一免当知复冠难。",
            "柱后惠文非所志，宁从子夏学酸寒。"
        ],
        "notes": "",
        "id": "9c5ad0085aed08fced5186627f5ec807"
    },
    {
        "author": "周承勋",
        "dynasty": "宋",
        "type": "诗",
        "rhythmic": "",
        "title": "题县圃蕴辉亭",
        "preface": "",
        "paragraphs": [
            "瓦砾频年积，鉏耰十辈功。",
            "旋移低地碧，颇杂亚枝红。",
            "对酒逢寒食，凭栏接暖风。",
            "墙悭天自阔，堪送北飞鸿。"
        ],
        "notes": "",
        "id": "958792b12c14e6dd47155e87cb0de73d"
    },
    {
        "author": "周承勋",
        "dynasty": "宋",
        "type": "诗",
        "rhythmic": "",
        "title": "吴下同年会诗",
        "preface": "",
        "paragraphs": [
            "青云紫陌不相违，四海如公省见稀。",
            "身在外台严刺举，诗来属邑慰瞻依。",
            "珠园授笔驱春雨，泽国扬帆送夕晖。",
            "留落而今待公道，敢言一斥羡群飞。"
        ],
        "notes": "",
        "id": "5577d3b357a9140ab4a8768596cb8fbe"
    }
]