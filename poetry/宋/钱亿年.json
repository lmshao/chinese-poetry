[
    {
        "author": "钱亿年",
        "dynasty": "宋",
        "type": "诗",
        "rhythmic": "",
        "title": "和唐子固见寄初冬晚步韵",
        "preface": "",
        "paragraphs": [
            "凄风满寒谷，广陌照落日。",
            "繁霜排岸草，尪瘁怯寒栗。",
            "块坐阅残编，十日九不出。",
            "时为孤愤吟，嗟嗟类蟋蟀。",
            "歧路多阻艰，烟霞成痼疾。",
            "保是千金躯，他慕无终毕。",
            "远览尘垢外，无得初无失。",
            "溺志胶扰间，跧跽信匪一。",
            "阮生亦有言，何异裈中虱。",
            "呼童洗破觥，一醉真可必。",
            "耳热即呜呜，鄙野谁诃诘。",
            "浩歌莫予知，奚用聆清瑟。"
        ],
        "notes": "",
        "id": "c345f0a108d5b21db0d08115bd3c848a"
    },
    {
        "author": "钱亿年",
        "dynasty": "宋",
        "type": "诗",
        "rhythmic": "",
        "title": "重阳",
        "preface": "",
        "paragraphs": [
            "商飚惊秀木，松桂不受秋。",
            "萸菊有光辉，芬芳满金瓯。",
            "古来贤达人，逢时聊解忧。",
            "龙山孟参军，帽落初不羞。",
            "东篱陶征士，得酒更何求。",
            "若人不常有，至今称风流。",
            "节物自尔殊，生灭同一沤。",
            "浮世梦幻身，适意是良谋。",
            "山翁未尝乐，而亦未尝愁。",
            "吾独可奈何，任渠自悠悠。"
        ],
        "notes": "",
        "id": "5169bd5eff264a6777a8791b9e882720"
    },
    {
        "author": "钱亿年",
        "dynasty": "宋",
        "type": "诗",
        "rhythmic": "",
        "title": "避暑椒山呈潘师清",
        "preface": "",
        "paragraphs": [
            "凉风生层峦，炎日遮叠嶂。",
            "我来兹地游，心焉乐清旷。",
            "为吏即华颠，愧临士民上。",
            "老丑畏近人，筋骸非少壮。",
            "知止远卑辱，奚敢谓高尚。",
            "龊龊方自持，良心未容放。",
            "促柱有繁音，庞聒无清唱。",
            "却暑御𫄨绤，自修终弭谤。",
            "居闲无适莫，且免萦重恙。",
            "俯仰心不惭，无言亦疏畅。"
        ],
        "notes": "",
        "id": "cfa7b464bf8326c27b781d88527052c5"
    },
    {
        "author": "钱亿年",
        "dynasty": "宋",
        "type": "诗",
        "rhythmic": "",
        "title": "次太守李侍郎和郡博士包丈芍药韵二首  其一",
        "preface": "",
        "paragraphs": [
            "栽花未免惜花残，忙里应须护小栏。",
            "何似长松与修竹，不妨耐久静中看。"
        ],
        "notes": "",
        "id": "207ae39d6e5ede1acda323e59fcc50ad"
    },
    {
        "author": "钱亿年",
        "dynasty": "宋",
        "type": "诗",
        "rhythmic": "",
        "title": "次太守李侍郎和郡博士包丈芍药韵二首  其二",
        "preface": "",
        "paragraphs": [
            "艳草妖花理易残，无劳太息抚雕栏。",
            "终年费尽壅培力，能共樽前几日看。"
        ],
        "notes": "",
        "id": "98d56837237ffcb0de6b2375b3a8ee27"
    },
    {
        "author": "钱亿年",
        "dynasty": "宋",
        "type": "诗",
        "rhythmic": "",
        "title": "呈盛逢时",
        "preface": "",
        "paragraphs": [
            "倦翮知还心已休，无穷世事懒回头。",
            "是非不属闲人耳，月自当空水自流。"
        ],
        "notes": "",
        "id": "829e4210de48dc7a2b806da2fc5edfdf"
    },
    {
        "author": "钱亿年",
        "dynasty": "宋",
        "type": "诗",
        "rhythmic": "",
        "title": "次游玉虚洞韵",
        "preface": "",
        "paragraphs": [
            "茂松修竹昼阴阴，涧水幽流一径深。",
            "未必山中无外事，须知静躁总因心。"
        ],
        "notes": "",
        "id": "4c8253713544056de733a12b9f0f9790"
    }
]