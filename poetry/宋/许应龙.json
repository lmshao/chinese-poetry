[
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇帝合春帖子  其一",
        "preface": "",
        "paragraphs": [
            "日向皇都永，冰从太液融。",
            "青阳才转律，物物被和风。"
        ],
        "notes": "",
        "id": "4643a6ef3ec360e4fdaf745e2c9c9ac2"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇帝合春帖子  其二",
        "preface": "",
        "paragraphs": [
            "宽大书方布，欢声四海同。",
            "阳春如有脚，造物不言功。"
        ],
        "notes": "",
        "id": "490c3d742dc775778db65b4fcd7f7374"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇帝合春帖子  其三",
        "preface": "",
        "paragraphs": [
            "圣德乾坤大，皇图日月长。",
            "远人咸畏慕，国势寖安强。"
        ],
        "notes": "",
        "id": "8950132f67306e097cefde29dc803717"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇帝合春帖子  其四",
        "preface": "",
        "paragraphs": [
            "金华彩胜年年巧，柏酒椒盘岁岁新。",
            "恭愿吾皇千万寿，四时无日不阳春。"
        ],
        "notes": "",
        "id": "b1ac755fa610b5af1feb1e127de239d5"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇帝合春帖子  其五",
        "preface": "",
        "paragraphs": [
            "三白从来兆岁丰，几看瑞雪舞回风。",
            "苍龙挂阙农祥正，击壤行歌我稼同。"
        ],
        "notes": "",
        "id": "d9cea3b8bd097b89d1de73ed45674dec"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇帝合春帖子  其六",
        "preface": "",
        "paragraphs": [
            "东风昨夜扫氛埃，四表咸欣寿域开。",
            "都护已飞三捷奏，凌烟同上万年杯。"
        ],
        "notes": "",
        "id": "f8f1b9b33d0e4adec82bd74f682ced4d"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇后合春帖子  其一",
        "preface": "",
        "paragraphs": [
            "一气转洪钧，阳和触处新。",
            "上林春更早，草木已精神。"
        ],
        "notes": "",
        "id": "447be8aadfda59d5d9c6eea3a2ce74c4"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇后合春帖子  其二",
        "preface": "",
        "paragraphs": [
            "一岁两逢春，皇都景物新。",
            "发生何处早，甲拆验庄椿。"
        ],
        "notes": "",
        "id": "8db5a9b24db9ea5f40defb99f0dec26b"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇后合春帖子  其三",
        "preface": "",
        "paragraphs": [
            "椒殿霞觞举，金花拆胜鲜。",
            "年年庆佳节，眉寿祝绵延。"
        ],
        "notes": "",
        "id": "68f7dc79dac52246078ad6394d6474fb"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇后合春帖子  其四",
        "preface": "",
        "paragraphs": [
            "日融阆苑红初露，冰泮瑶池碧半涵。",
            "管取新年多胜事，当知风化自周南。"
        ],
        "notes": "",
        "id": "fba73a346a4cb4a8c715f4eea8814168"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇后合春帖子  其五",
        "preface": "",
        "paragraphs": [
            "腊前三白兆年丰，即更弥旬雪满空。",
            "岁籥未经春已到，从今物物被和风。"
        ],
        "notes": "",
        "id": "35dac0abb896cccf0c02d73c553dd246"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "贵妃合春帖子  其一",
        "preface": "",
        "paragraphs": [
            "木德新回律，琼壶暖不冰。",
            "举头闻鹊喜，翔舞下觚棱。"
        ],
        "notes": "",
        "id": "347f1aa4d0099a216c9c35c2a94ebfca"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "贵妃合春帖子  其二",
        "preface": "",
        "paragraphs": [
            "月射璇题烂，风传玉漏清。",
            "仰瞻云汉表，辉润四星明。"
        ],
        "notes": "",
        "id": "bbf617685e68d8577e17f26c4e996b75"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "贵妃合春帖子  其三",
        "preface": "",
        "paragraphs": [
            "昨夜东风入律新，朝来蕙露净无尘。",
            "玉觞椒酒陪欢宴，总道今春胜旧春。"
        ],
        "notes": "",
        "id": "01f6a35d7ecd6c08ba65a8d7dd67f7b2"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "贵妃合春帖子  其四",
        "preface": "",
        "paragraphs": [
            "贤哉淑德继鸡鸣，密赞关雎美化行。",
            "夙夜若为勤警戒，始终一念欲相成。"
        ],
        "notes": "",
        "id": "55575ccc306940d678f3cc002ac8f317"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "贵妃合春帖子  其五",
        "preface": "",
        "paragraphs": [
            "翠管银罂旧事传，新春賸喜在新年。",
            "巧裁彩胜迎佳节，更祝君王寿万千。"
        ],
        "notes": "",
        "id": "c6a95fea6910d78899f59b685ea5abed"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇帝合端午帖子  其一",
        "preface": "",
        "paragraphs": [
            "卑服即康功，君王俭德隆。",
            "却颁罗与葛，恩渥被群工。"
        ],
        "notes": "",
        "id": "26a6192a3cc4032b3ca5101dc2a2aea5"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇帝合端午帖子  其二",
        "preface": "",
        "paragraphs": [
            "内外期无患，兢兢理万几。",
            "延英勤讲论，遑恤汗沾衣。"
        ],
        "notes": "",
        "id": "7c5a0a708971223324409cdcc7e38515"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇帝合端午帖子  其三",
        "preface": "",
        "paragraphs": [
            "清净无他好，歌风舞舜琴。",
            "阜财并解愠，总是爱民心。"
        ],
        "notes": "",
        "id": "611f49fc092b39b2fd31cb1ae190af20"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇帝合端午帖子  其四",
        "preface": "",
        "paragraphs": [
            "离明赫赫正当中，万物咸欣长养风。",
            "陇麦已登蚕又熟，更多膏泽兆年丰。"
        ],
        "notes": "",
        "id": "bf8575b130e8bf7c2fe06a80d039fa08"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇帝合端午帖子  其五",
        "preface": "",
        "paragraphs": [
            "诞敷文德洽寰区，赳赳明明运庙谟。",
            "自是不争应善胜，何须更佩辟兵符。"
        ],
        "notes": "",
        "id": "14328b2e107a1a6e214d9faaa18c42fd"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇帝合端午帖子  其六",
        "preface": "",
        "paragraphs": [
            "殿阁凉生昼景长，翠烟缥渺御炉香。",
            "经帷讲罢看章疏，至昃犹闻食未遑。"
        ],
        "notes": "",
        "id": "3f8dfc94befea4bcd17f0857973547c6"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇后合端午帖子  其一",
        "preface": "",
        "paragraphs": [
            "玉切菖蒲细，金包黍角香。",
            "年年庆佳节，燕衎侍君王。"
        ],
        "notes": "",
        "id": "3dd5033441931dbf7a7b5bafe56208a4"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇后合端午帖子  其二",
        "preface": "",
        "paragraphs": [
            "宝篆烟轻绕，瑶台日正中。",
            "等闲调玉瑟，聊助舜琴风。"
        ],
        "notes": "",
        "id": "4dc16d0468361fcfbf2ea093ab4c5552"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇后合端午帖子  其三",
        "preface": "",
        "paragraphs": [
            "重午宫衣赐百工，香罗叠雪葛含风。",
            "谁知此日荣恩被，端自称丝效茧功。"
        ],
        "notes": "",
        "id": "9f70200107e63f866cdbd66932c7c8ac"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇后合端午帖子  其四",
        "preface": "",
        "paragraphs": [
            "辟邪不用符为佩，续命何须彩结丝。",
            "逮下徽音继樛木，穰穰福履已来绥。"
        ],
        "notes": "",
        "id": "bbca2aa4db31a5973332c6a1a7f33a25"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "皇后合端午帖子  其五",
        "preface": "",
        "paragraphs": [
            "三千玉女鬭群芳，并蓄兼收百药良。",
            "咸愿东皇与西母，无穷眉寿等天长。"
        ],
        "notes": "",
        "id": "d2220923a5a1aae974a1d0dfcf401e97"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "贵妃合端午帖子  其一",
        "preface": "",
        "paragraphs": [
            "撷秀鬭群芳，兼收百药良。",
            "不因仁及物，庶草曷蕃昌。"
        ],
        "notes": "",
        "id": "6776d3c3ba7e86089ff2ccfef4c22f78"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "贵妃合端午帖子  其二",
        "preface": "",
        "paragraphs": [
            "淑德仪宫阃，天教受祉繁。",
            "艾人暨桃印，奚用更悬门。"
        ],
        "notes": "",
        "id": "035a4e4d19cd62402859a41ffdfd6893"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "贵妃合端午帖子  其三",
        "preface": "",
        "paragraphs": [
            "丹篆钗符彩缕鲜，承恩侍宴玉皇前。",
            "一年一度为端午，此去应须亿万年。"
        ],
        "notes": "",
        "id": "3864c5e618c8c07ac2ed2a4f5e93f534"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "贵妃合端午帖子  其四",
        "preface": "",
        "paragraphs": [
            "裁成御服进君王，雾縠云绡叠雪香。",
            "却效葛覃躬节用，不忘澣濯旧衣裳。"
        ],
        "notes": "",
        "id": "8e905d21c7c4be1ad429cd6107c34bb0"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "贵妃合端午帖子  其五",
        "preface": "",
        "paragraphs": [
            "槛有榴花沼有莲，南薰拂拂晚凉天。",
            "六宫莫度新翻曲，只理云和伴舜弦。"
        ],
        "notes": "",
        "id": "063e90e0d539fbf156ae718254043937"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "次韵张太博方得余所遗二程先生集辨二程戏邵子语",
        "preface": "",
        "paragraphs": [
            "文字未科斗，图书未龟龙。",
            "灿然天地间，此理触处逢。",
            "是谓象之祖，而为数之宗。",
            "昊羲古神圣，先得人所同。",
            "文因而繇之，旦出亦并雄。",
            "讫于我孔圣，天命滋益恭。",
            "浑然一理贯，密察而从容。",
            "辞变于象占，四者固所崇。",
            "推时以知变，象占在其中。",
            "荒荒秦汉后，学者昧所从。",
            "不以灾异会，则以虚无通。",
            "天开周氏子，易道乃复东。",
            "动静静复动，终始始而终。",
            "上承千年绪，下起百世风。",
            "同时有邵子，讲道于伊嵩。",
            "天地之运化，阴阳之无穷。",
            "即物验消长，先机知吉凶。",
            "邵子极道数，独立几无戎。",
            "二程阐周孔，为时开蒙蒙。",
            "其归则一耳，昧者结忡忡。",
            "学之将奈何，矧余倍颛蒙。",
            "要知羲皇心，须踏周孔踪。"
        ],
        "notes": "",
        "id": "613cc9bdb5294409c961c967e4369766"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "送天台李守",
        "preface": "",
        "paragraphs": [
            "天台罹洚水，平陆几成渊。",
            "经理阅再禩，民瘼犹未痊。",
            "将令田里安，须得牧守贤。",
            "畴咨能俾乂，佥曰蓬莱仙。",
            "君侯宽且明，履节金石坚。",
            "吏事素精敏，公心无党偏。",
            "分符膺重寄，为政将奚先。",
            "租赋盍蠲减，狱讼无淹延。",
            "奸黠须禁戢，阨穷当悯怜。",
            "庶销愁叹声，播作谣颂传。",
            "使华闻有命，丹书下日边。",
            "复使兹郡民，鼓舞戴二天。",
            "政成彻丹扆，驿召归甘泉。",
            "嗟予十载间，稠叠同班联。",
            "学馆暨郎省，昕夕相周旋。",
            "喜君驾朱轓，恨我违英躔。",
            "同寅举饯觞，佳句联华牋。",
            "枯肠强搜索，缀缉仅成篇。"
        ],
        "notes": "",
        "id": "cba0066e7e071dd3bbe05770cfc6fe03"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "送杨郎中守嘉兴",
        "preface": "",
        "paragraphs": [
            "君昨倅嘉禾，施设皆儒者。",
            "千里称廉平，六邑荷宽假。",
            "海沂虽頼祥，宣室俄思贾。",
            "召还甫再朞，出守荣五马。",
            "旧治闻重来，懽呼溢田野。",
            "正苦夏日炎，将沐秋霖洒。",
            "君侯宽且明，义利审取舍。",
            "愿推一片心，大作万间厦。",
            "苛敛戒分肥，严刑去衣赭。",
            "当令愁叹声，转作诗歌写。",
            "如君梁栋才，一麾宁久把。",
            "祇虞席未温，又赋公归雅。"
        ],
        "notes": "",
        "id": "346d806f216be1a4314b454fb1687217"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "送人赴仓台",
        "preface": "",
        "paragraphs": [
            "帝念畿甸民，财力俱有限。",
            "俗吏肆贪残，侵渔荡赀产。",
            "致治在得贤，刺史尤当拣。",
            "明公如范滂，清节迈杨绾。",
            "疏宠畀仓台，一道俱刮眼。",
            "籴贵望公平，敛苛冀公刬。",
            "察吏贵精明，临民当敬简。",
            "高才固优为，伫见鸠功僝。",
            "将令愁叹民，喜至笑声莞。",
            "绣节暂驰驱，玉堂资著譔。",
            "行矣促公归，饯行聊举盏。"
        ],
        "notes": "",
        "id": "2d7177f2d017962e8b105783d1454cd1"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "赠韩倅",
        "preface": "",
        "paragraphs": [
            "凤城久矣钦韩公，华胄重来振祖风。",
            "关决藩条明且恕，待人接物春融融。",
            "散为和气徧南土，雨顺年丰民按堵。",
            "海沂虽喜頼王祥，骥足治中难久驻。",
            "向来文惠倅瀛洲，藉藉声名动冕旒。",
            "愿君凌厉绍前美，南涧事业当同休。",
            "于今且庆生申旦，敬𦶟瓣香祈鹤算。",
            "中秋节近月婵娟，正好平分通夕宴。",
            "君家自有旧毡青，合上星辰听履声。",
            "明年此会知何处，宣劝黄封下帝廷。"
        ],
        "notes": "",
        "id": "2e2918507d2f12c6d7f870bb756f092d"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "赠林倅",
        "preface": "",
        "paragraphs": [
            "元是清都紫府仙，出为名世应半千。",
            "发矢两科俱中的，英名烜赫斗横天。",
            "鄞水富沙典芹泮，黜浮崇雅文风焕。",
            "沙阳之政宽而明，吏不忍欺民不玩。",
            "双飞凫舄造皇州，三台八座俱挽留。",
            "辞荣避宠姑别驾，恬退高节前无俦。",
            "千里提封勤赞理，恕以待人严律己。",
            "一轮秋月照无私，百尺春潭清见底。",
            "须知作善天降祥，俾耆而艾寿而臧。",
            "萱闱朱颜映苍鬓，诜诜兰玉如鸾翔。",
            "匪伊丹诏日边至，策足乌台陟端揆。",
            "年年衮绣舞莱衣，瑶池屡献蟠桃瑞。"
        ],
        "notes": "",
        "id": "54b4be0716279033938340e0d8d7df81"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "代上何枢密",
        "preface": "",
        "paragraphs": [
            "宋元宪公王沂公，妙龄擢第魁南宫。",
            "清华历徧升谏省，雍容二府亮天工。",
            "却敛经纶来望郡，一镇天雄一镇郓。",
            "政声洋溢彻宸聪，丹诏紫泥催入觐。",
            "庙堂端委秉钧衡，致君尧舜风俗醇。",
            "至今景祐皇祐治，振荡人耳如雷霆。",
            "巍巍勋绩谁能继，三叹真贤生不世。",
            "岂知今日元枢公，矫翼天衢更凌厉。",
            "礼闱得隽冠群英，旋登言路撄龙鳞。",
            "运筹帷幄参宥密，翻私雨露泽全闽。",
            "生平出处总相契，左揆尚虚天有意。",
            "宣麻指日下彤廷，整顿乾坤迈前美。",
            "萱堂正富八十春，彩衣辉映衮衣新。",
            "二公荣贵虽同辙，如此盛事真无伦。",
            "先子姓名叨附骥，况复团司同典记。",
            "遗簪堕履傥未捐，惠顾尚期逮孙子。",
            "鲰生鼓箧趋贤关，朔风急劲修涂艰。",
            "坱圠洪钧转一气，为借阳和先破寒。"
        ],
        "notes": "",
        "id": "cd010b625829d6aee32e3cf2651e5af8"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "饯王郎中赴湖南仓",
        "preface": "",
        "paragraphs": [
            "明明天子御丹扆，首择英贤将使指。",
            "湖湘以南阙仓台，环顾在廷谁足倚。",
            "蓬山兰省辍名流，礼乐光华共心企。",
            "看看六辔载驰驱，爰度爰诹逮田里。",
            "散财发廪苏阨穷，扬善举贤律贪鄙。",
            "第恐崇台未突黔，趣上亨衢诏泥紫。",
            "与君同齿复同寅，那更著庭绍英轨。",
            "交情金石久益坚，人虽渐远心则迩。",
            "衡阳鴈过可传书，时愿刘公贻一纸。"
        ],
        "notes": "",
        "id": "b623e69e717a3caf58cbb810cb3c2318"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "贺同知生辰",
        "preface": "",
        "paragraphs": [
            "訾陬之月如阳春，君臣庆会应昌辰。",
            "虹星牛渚将诞圣，崧高维岳先生申。",
            "日角珠庭辉绿鬓，仙风道骨真宣靖。",
            "才凌铁干四十围，量狭银潢三万顷。",
            "端委枢庭赞化工，制胜谋谟谈笑中。",
            "九扈告成村墅月，一尘不警戍楼风。",
            "勋名元是青毡旧，衮衮名公谁出右。",
            "黄麻昕夕下彤廷，玉带貂蝉辉衮绣。",
            "曈眬瑞日上公槐，宣劝黄封天上来。",
            "賸喜千秋佳节近，需云复宴凤凰台。",
            "福禄固知公自有，不待占星问牛斗。",
            "鲰生只备三千诗，留取年年祝公寿。"
        ],
        "notes": "",
        "id": "ace4bb7d83c81b78855f7bc686472b80"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "代上庠同舍上廷评",
        "preface": "",
        "paragraphs": [
            "忆昔弱冠游芹宫，颍川先生振文风。",
            "跹跹媚学比如栉，抠衣执经函丈中。",
            "何人才识最奇伟，惟公表里珪璋粹。",
            "学精姬公经国书，赋飘司马凌云气。",
            "词场价涌荐争魁，赐也何如敢望回。",
            "一别星霜逾十阅，侧耳誉声轰如雷。",
            "翩翩荐鹗翔西淛，一飞直上黄金阙。",
            "排云披腹呈琅玕，蟾窟仙枝径攀折。",
            "枳棘难淹鸾凤栖，金科得隽易如携。",
            "趋归立拜廷评命，青琐黄扉指日跻。",
            "屈指曩年同砚席，五人已作龙门客。",
            "乡书黉舍多有之，碌碌未能著奇节。",
            "著鞭无若祖生先，策足要津仪班联。",
            "自笑尘踪犹隠雾，拭目亨衢问天渊。",
            "绨袍恋恋故人意，堕履遗簪未捐弃。",
            "不求而荐佩私恩，高谊如公今有几。",
            "虽然前事已参差，荷借邹生律再吹。",
            "苦无好语为公谢，抖擞枯肠成此诗。"
        ],
        "notes": "",
        "id": "d90bfee7b73edbbf088de059e180dc22"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "凤池立碑纪事",
        "preface": "",
        "paragraphs": [
            "阅尽衣冠盛事图，三魁同郡古来无。",
            "词科得隽真鸿笔，仙籍联荣总巨儒。",
            "此日姓名辉石刻，他年步武接天衢。",
            "浯溪更把元勋勒，藉藉休声震八区。"
        ],
        "notes": "",
        "id": "4ba93792bd34cd57e544e8db2f4cf3b0"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "赠郑枢密",
        "preface": "",
        "paragraphs": [
            "丘壑方将窈窕寻，肯贪斗印耀黄金。",
            "几颁中扆留行诏，莫返元枢勇退心。",
            "红旆分藩虽足乐，丹诚恋阙自难禁。",
            "浮云出岫知无意，祇恐苍生望更深。"
        ],
        "notes": "",
        "id": "a5397419b52ea66193fcee9ad3311153"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "拜赐宫花纪恩诗  其一",
        "preface": "",
        "paragraphs": [
            "济济跄跄蔼缙绅，祝尧均效华封人。",
            "觞称凤阙懽声沸，花锡鸾枝内样新。",
            "露叶巧裁隋苑彩，天葩先借汉宫春。",
            "举头仰戴君恩重，好尽忠诚报紫宸。"
        ],
        "notes": "",
        "id": "d479ef19771b95783cc0bfc1fa4e943b"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "拜赐宫花纪恩诗  其二",
        "preface": "",
        "paragraphs": [
            "不用凉州羯鼓催，阳和已逐小春来。",
            "谁将万点花间艳，都向百官头上开。",
            "样巧賸裁隋苑彩，影摇斜蘸汉宫杯。",
            "玉阶再拜君恩重，洋溢懽声遍九垓。"
        ],
        "notes": "",
        "id": "a44d210ededce452ff64ef749ff58893"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "和权郡重九韵",
        "preface": "",
        "paragraphs": [
            "铃斋静暇锁棠阴，幽壑何妨窈窕寻。",
            "咳唾珠玑辉众目，铮𫓩琴瑟乐宾心。",
            "引杯非为黄花醉，设席欣逢皂盖临。",
            "来岁茱萸赐朝士，看君鲸吸玉壶斟。"
        ],
        "notes": "",
        "id": "ba749b2c1064fb19c55b456127024604"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "和闽帅  其一",
        "preface": "",
        "paragraphs": [
            "龙飞天子揽英雄，旧德欣逢泰道通。",
            "丹诏果然颁北阙，彩舟行矣驾东风。",
            "雨余杉径新添绿，暖入花粧旋姹红。",
            "待得湖边春色满，我公已在凤池中。"
        ],
        "notes": "",
        "id": "b80c5649930c8ab929ab9369b0826b10"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "和闽帅  其二",
        "preface": "",
        "paragraphs": [
            "新凿南湖接海潮，油幢领客泛兰桡。",
            "那知半夜雨声急，却放新晴物色饶。",
            "尽日登临陪步武，高谈洒落挹风标。",
            "阳春白雪真难和，泚笔惟书道路谣。"
        ],
        "notes": "",
        "id": "98a5ae7d3f32bb6e1fa9aae1cb8d6c79"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "和邹守鹿鸣宴",
        "preface": "",
        "paragraphs": [
            "贤守声名重泰山，肯将曲学误儒冠。",
            "相期素节终身履，不道青云得路难。",
            "多士联翩阊阖去，忠言凌厉雪霜寒。",
            "朱轓指日归枫禁，廷策烦公具眼看。"
        ],
        "notes": "",
        "id": "7a419c423006982297b64358c1289bf1"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "馆中和赏桂诗",
        "preface": "",
        "paragraphs": [
            "喜陪盛集桂丛间，拟赋新诗未敢先。",
            "忽拜清篇真寡和，难将拙语更争妍。",
            "枝头烂漫黄金粟，席上风流紫府僊。",
            "凡骨岂容攀俊轨，也沾賸馥醉花前。"
        ],
        "notes": "",
        "id": "63a5407ef2be8d34e170900608986913"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "挽节使少保  其一",
        "preface": "",
        "paragraphs": [
            "一节忠勤绍祖风，貂蝉七叶擅华宗。",
            "版曹羡利巍迁秩，强敌知名特敛容。",
            "荐士半跻青琐闼，为民数奏皂囊封。",
            "龙旗虎节今何在，纪绩还须仗蔡邕。"
        ],
        "notes": "",
        "id": "ba5c8ad0ea1708c9b3af266f0a0fbf51"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "挽节使少保  其二",
        "preface": "",
        "paragraphs": [
            "衮衣赤舄我公归，共傒登庸翊政机。",
            "枫禁荐颁天语渥，薤歌我叹露华晞。",
            "真王未复青毡旧，亚保空余紫诰辉。",
            "突兀麒麟图绘处，仰瞻遗像倍歔欷。"
        ],
        "notes": "",
        "id": "82960feb6b7eecc56830c5a1d01146d7"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "挽李文昌  其一",
        "preface": "",
        "paragraphs": [
            "颙颙德望重朝廷，况有胸中千万兵。",
            "蛮獠未擒宵旰虑，轺车一出笑谈平。",
            "囊封力沮和戎议，制阃咸推料敌精。",
            "壮志未酬天不憗，空余草木识威名。"
        ],
        "notes": "",
        "id": "2d7f5242f0b776cf1c98abcc7e104ec3"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "挽李文昌  其二",
        "preface": "",
        "paragraphs": [
            "盛名从古号难居，公独峥嵘四纪余。",
            "禁陛几年闻曳履，帅垣三度拜除书。",
            "寿祺合享千龄永，往事俄惊一梦如。",
            "久矣辱知惭未报，仰瞻丹旐倍欷歔。"
        ],
        "notes": "",
        "id": "7e88083c42cd0b181b19d10bf7d8b9cf"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "潘上舍父挽诗  其一",
        "preface": "",
        "paragraphs": [
            "狗苟蝇营笑俗情，机心降尽倒风旌。",
            "人生六袠不为夭，家累千金能享成。",
            "老去月评推吉德，生前天爵谢虚荣。",
            "悲风瑟瑟飞丹旐，行道歔欷亦失声。"
        ],
        "notes": "",
        "id": "d9578e6d0a4804799782e33a111177a6"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "潘上舍父挽诗  其二",
        "preface": "",
        "paragraphs": [
            "兰玉贤关隽誉飞，词场几见捷音驰。",
            "登云将慰椿庭望，陟岵俄惊薤露悲。",
            "荣养痛嗟今日隔，嘉封頼有异时追。",
            "前冈已卜牛眠地，螭首行镌九尺碑。"
        ],
        "notes": "",
        "id": "f7a9a8bb4d3d9b110176ed2b5361c9e5"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "夫人黄氏挽诗",
        "preface": "",
        "paragraphs": [
            "枢庭勇退古无前，内助端由妇德贤。",
            "燠馆凉台供燕乐，衮衣褕翟庆联翩。",
            "虽云生死皆同岁，犹恨徜徉未百年。",
            "遥想铭旌摇曳处，江山草木亦凄然。"
        ],
        "notes": "",
        "id": "ad2b63ae1cb8c57fc4b347d0a971483c"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "代同舍上郎中  其一",
        "preface": "",
        "paragraphs": [
            "人物依然吕洞宾，冰霜风骨玉精神。",
            "退朝花底千官散，标格如公有几人。"
        ],
        "notes": "",
        "id": "0d315e501f0e459363ed22f6f2b9ca4c"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "代同舍上郎中  其二",
        "preface": "",
        "paragraphs": [
            "能赋人人说颍川，谁知妙诀已亲传。",
            "词场屡草干将句，掷地金声震九天。"
        ],
        "notes": "",
        "id": "d04a4ef42c66d82417cf3b6a87379be7"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "代同舍上郎中  其三",
        "preface": "",
        "paragraphs": [
            "逸气飘飘正妙年，纵横礼乐扫三千。",
            "胪传玉陛星辰晓，姓字巍居鼎甲先。"
        ],
        "notes": "",
        "id": "0c5ee4c858e539bf428be1ac6b884066"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "代同舍上郎中  其四",
        "preface": "",
        "paragraphs": [
            "父子同时践禁涂，一门荣耀世间无。",
            "愿凭曹霸丹青笔，绘入衣冠盛事图。"
        ],
        "notes": "",
        "id": "f0ff387594c7e1307d14a5eabd586cc8"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "代同舍上郎中  其五",
        "preface": "",
        "paragraphs": [
            "册府方羊冠列仙，粉闱深处烂星躔。",
            "黄扉已设屏风隔，会见丝纶下日边。"
        ],
        "notes": "",
        "id": "78a82b39e3c445cba8a18d292b1fda49"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "题西岩寺  其一",
        "preface": "",
        "paragraphs": [
            "第一岩前风景殊，山僧去后野云孤。",
            "归来不费丝毫力，幻出天宫一画图。"
        ],
        "notes": "",
        "id": "cf33e19ea8ccb538a4f7945f45b0a2b3"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "题西岩寺  其二",
        "preface": "",
        "paragraphs": [
            "修行极则到心安，静处忙中只一般。",
            "谈笑打开新铺席，此身元不离蒲团。"
        ],
        "notes": "",
        "id": "228c188ae65930c13356ccacb9b85be7"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "自叹",
        "preface": "",
        "paragraphs": [
            "仆诉无衣婢诉饥，老妻终日不开眉。",
            "十年待得齐瓜熟，又似齐瓜未熟时。"
        ],
        "notes": "",
        "id": "f18d8200efac45b6121e1e0d2b803973"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "荠菜",
        "preface": "",
        "paragraphs": [
            "拨雪挑来叶转青，自删自煮作杯羹。",
            "宝阶香砌何曾识，偏向寒门满地生。"
        ],
        "notes": "",
        "id": "af56c45744d247d03878186cab6e6bd0"
    },
    {
        "author": "许应龙",
        "dynasty": "宋",
        "type": "诗",
        "rhythmic": "",
        "title": "东庵广福禅院",
        "preface": "",
        "paragraphs": [
            "十年不到雪峰山，寂寂春风昼掩关。",
            "千载祖师无尽意，门前流水绿回环。"
        ],
        "notes": "",
        "id": "30b6f74193f1e8337b9eee4ecadbee28"
    }
]