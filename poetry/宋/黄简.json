[
    {
        "author": "黄简",
        "dynasty": "宋",
        "type": "诗",
        "rhythmic": "",
        "title": "犁春操为谢耕道作",
        "preface": "",
        "paragraphs": [
            "东山兮云浮，东磵兮雨流。",
            "失今不勤兮，曷其有秋。",
            "水淫兮石啮，田碻磝兮一跬九折。",
            "予劳兮何辞，牛奚罪兮从予以羸。",
            "眇良畴兮弥野，独功倍兮刈寡。",
            "虽然不愈于无田而游兮，岁晏凄其桑落之下。"
        ],
        "notes": "",
        "id": "1c9cacb0d8e5b174e361d5eb0dd8ba72"
    },
    {
        "author": "黄简",
        "dynasty": "宋",
        "type": "诗",
        "rhythmic": "",
        "title": "秋怀寄陈宗之",
        "preface": "",
        "paragraphs": [
            "秋声四壁动，寒事日骎骎。",
            "红剥林闲子，青除架底阴。",
            "积闲殊有味，安拙本无心。",
            "独愧陈征士，赊书不问金。"
        ],
        "notes": "",
        "id": "02818bd218060c31ec6a3c5919cc78fe"
    },
    {
        "author": "黄简",
        "dynasty": "宋",
        "type": "诗",
        "rhythmic": "",
        "title": "招荆江游子",
        "preface": "",
        "paragraphs": [
            "冲风逐飞云，庭叶纷坠槁。",
            "荡子久不归，佳人坐中老。",
            "萧萧楚山晚，湛湛江水流。",
            "经从望夫石，那得不回头。"
        ],
        "notes": "",
        "id": "cd28fc75698782610db46a9fd28bcd7a"
    },
    {
        "author": "黄简",
        "dynasty": "宋",
        "type": "诗",
        "rhythmic": "",
        "title": "登武昌南楼",
        "preface": "",
        "paragraphs": [
            "十万鳞鳞俯绣甍，拂云自旧侈峥嵘。",
            "江趋座右双流合，山入屏闲八字横。",
            "祢史醉魂荒树远，庾郎尘骨古苔生。",
            "兴来朗拍栏干立，不必重骑碧海鲸。"
        ],
        "notes": "",
        "id": "6c852f6819f64e752c2e74202b4df4c0"
    },
    {
        "author": "黄简",
        "dynasty": "宋",
        "type": "诗",
        "rhythmic": "",
        "title": "过沈尚书墓",
        "preface": "",
        "paragraphs": [
            "履声推早达，日燕自林泉。",
            "浮世若无死，贵人真是仙。",
            "从容将八袠，掩忽便千年。",
            "墓上青松合，丰碑竟不镌。"
        ],
        "notes": "",
        "id": "6bcd293a130df9584506d4aaef40c1a4"
    },
    {
        "author": "黄简",
        "dynasty": "宋",
        "type": "诗",
        "rhythmic": "",
        "title": "怀古",
        "preface": "",
        "paragraphs": [
            "翠裹红遮艳粉围，春风夜夜可曾归。",
            "十年再抚章台马，巷陌人家大半非。"
        ],
        "notes": "",
        "id": "7d11fd9b866260622e68305756ef1d85"
    },
    {
        "author": "黄简",
        "dynasty": "宋",
        "type": "诗",
        "rhythmic": "",
        "title": "公无渡河",
        "preface": "",
        "paragraphs": [
            "公无渡河，公无渡河，止公不已将柰何。",
            "九渊喷雪舞馋鳄，百里吼雷翻怒鼍。",
            "平地往往犹风波，况此弥漫秋水多。"
        ],
        "notes": "",
        "id": "877ffc421a924b79e227b4c04847b8d0"
    },
    {
        "author": "黄简",
        "dynasty": "宋",
        "type": "诗",
        "rhythmic": "",
        "title": "漫成",
        "preface": "",
        "paragraphs": [
            "在俗参寥子，无田靖节翁。",
            "心平诗少怨，胃弱酒多中。",
            "熇熇蒸梅日，离离脱叶风。",
            "未应悲岁晏，端合幸年丰。"
        ],
        "notes": "",
        "id": "65ef352a1f348a8ef2014c084ef310e7"
    }
]