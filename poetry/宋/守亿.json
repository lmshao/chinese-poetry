[
    {
        "author": "守亿",
        "dynasty": "宋",
        "type": "诗",
        "rhythmic": "",
        "title": "正月五日从德俭大夫游卢山圣境坐中作以纪一时异事",
        "preface": "",
        "paragraphs": [
            "明庭事业青云上，𫏐屈鸣弦非所望。",
            "闻有灵踪在境中，何从挥鞭时一访。",
            "石路盘纡入道家，老松偃蹇枝槎枒。",
            "昔年煮药卢童子，尝闻白日乘云霞。",
            "红尘不到神仙窟，殿宇荒凉古突兀。",
            "海近幽深春未来，寒风吹池水生骨。",
            "厚冰无文印沈冥，一泓斜卧云母屏。",
            "屏底有物色如玉，隠隠结就浮图形。",
            "澄澄照眼琉璃莹，还同倒影落明镜。",
            "殆非人巧出天工，聋俗安知凡与圣。",
            "吾皇德泽被四夷，产此正是兴龙时。",
            "画图难展丹青手，聊作升平瑞应诗。"
        ],
        "notes": "",
        "id": "28816868a7c592241ac6968a5a08be26"
    }
]