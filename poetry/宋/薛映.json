[
    {
        "author": "薛映",
        "dynasty": "宋",
        "type": "诗",
        "rhythmic": "",
        "title": "清风十韵",
        "preface": "",
        "paragraphs": [
            "爽气乘秋至，凉飙荡暑初。",
            "泠泠含远籁，槭槭动轻裙。",
            "翠幕波无际，修篁韵有余。",
            "潜惊塞草绿，乍拂井桐疏。",
            "素发悲郎将，霜纨感婕妤。",
            "窗光流熠耀，帘影乱蟾蜍。",
            "尘袭青丝骑，香飘绀幰车。",
            "故宫经馺娑，别馆度储胥。",
            "薄暮来金埒，凌晨上玉除。",
            "宁同起穷巷，賸欲赋愁予。"
        ],
        "notes": "",
        "id": "a94df8246f08427531a2fdbc85ca38e8"
    },
    {
        "author": "薛映",
        "dynasty": "宋",
        "type": "诗",
        "rhythmic": "",
        "title": "戊申年七夕五绝  其一",
        "preface": "",
        "paragraphs": [
            "月放冰轮傍绛河，相期宝婺夜经过。",
            "嫦娥不惜宫中桂，乞与天香分外多。"
        ],
        "notes": "",
        "id": "5859f72e3a10d336999ac13318bc09c2"
    },
    {
        "author": "薛映",
        "dynasty": "宋",
        "type": "诗",
        "rhythmic": "",
        "title": "戊申年七夕五绝  其二",
        "preface": "",
        "paragraphs": [
            "碧天如水月如钩，金露盘高玉殿秋。",
            "青鸟潜来报消息，一时西望九花虬。"
        ],
        "notes": "",
        "id": "5d5f7ed0db5d12b03195468a845d8bb6"
    },
    {
        "author": "薛映",
        "dynasty": "宋",
        "type": "诗",
        "rhythmic": "",
        "title": "戊申年七夕五绝  其三",
        "preface": "",
        "paragraphs": [
            "汉殿初呈楚舞时，月台风榭镇相随。",
            "如何牛女佳期夕，又待銮舆百子池。"
        ],
        "notes": "",
        "id": "893f4cb8e3107391ac11d1ac1b2c11fb"
    },
    {
        "author": "薛映",
        "dynasty": "宋",
        "type": "诗",
        "rhythmic": "",
        "title": "戊申年七夕五绝  其四",
        "preface": "",
        "paragraphs": [
            "月露庭中锦绣筵，神光五色一何鲜。",
            "世间工巧如求得，四至卿曹亦偶然。"
        ],
        "notes": "",
        "id": "c21df67266d81ceea120e2e4b9cb43e8"
    },
    {
        "author": "薛映",
        "dynasty": "宋",
        "type": "诗",
        "rhythmic": "",
        "title": "戊申年七夕五绝  其五",
        "preface": "",
        "paragraphs": [
            "银河耿耿露漙漙，彩缕金针玉佩环。",
            "天媛贪忙为灵匹，几时留巧与人间。"
        ],
        "notes": "",
        "id": "ab2baa20e758b92ea718f568a9e0a0b1"
    },
    {
        "author": "薛映",
        "dynasty": "宋",
        "type": "诗",
        "rhythmic": "",
        "title": "送高学士知越",
        "preface": "",
        "paragraphs": [
            "晋朝名理汉循良，胡粉宫闱紫界墙。",
            "得请仍辞史官笔，忆归重换会稽章。",
            "闲寻岳寺茶香细，盛会江楼鲙缕长。",
            "官是秋曹俱老大，异时同约棹沧浪。"
        ],
        "notes": "",
        "id": "3bf75143b01f441878518d9373fb43a0"
    },
    {
        "author": "薛映",
        "dynasty": "宋",
        "type": "诗",
        "rhythmic": "",
        "title": "典水亭",
        "preface": "",
        "paragraphs": [
            "台盘疏石渠，激流不四面。",
            "夏屋有余清，羽觞随意转。",
            "宾告醉言归，主称情未惓。",
            "虽非禊饮辰，岂谢兰亭䜩。"
        ],
        "notes": "",
        "id": "d600332e48c74ffcd4eeb2c669ecb2ea"
    },
    {
        "author": "薛映",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "黄鹄晨霞傍楼起，头陀秋草绕碑荒。"
        ],
        "notes": "",
        "id": "464781fcd9f09573f604eefcc1aa22ac"
    }
]