[
    {
        "author": "郑漻",
        "dynasty": "宋",
        "type": "诗",
        "rhythmic": "",
        "title": "重修龙堂诗",
        "preface": "",
        "paragraphs": [
            "龙德蟠际，在虫莫知。",
            "实尸雨霖，鞭雷摇帜。",
            "蠢蠢生齿，腹饥谋食。",
            "四时罔避，力穑艺稷。",
            "耕深耰疾，人不胜天。",
            "云蒸雾滃，頼龙以全。",
            "兹山由里名澄江，奫沦崒嵂龙之汪。",
            "飞液遇坎堪滥觞，荆扉挹啖逾蔗浆。",
            "焦土石裂暍欲僵，捧甖膏流收丰穰。",
            "天漏资车翻手强，扫氛驳翳开扶桑。",
            "郑公庆余森珪璋，使君成民神且康。",
            "报功新庙益炽昌，龙兮无专白云乡。"
        ],
        "notes": "",
        "id": "4954fb0bd1dd08f8eeeafab969376a9c"
    }
]