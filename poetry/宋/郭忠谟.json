[
    {
        "author": "郭忠谟",
        "dynasty": "宋",
        "type": "诗",
        "rhythmic": "",
        "title": "溪居",
        "preface": "",
        "paragraphs": [
            "凿破青山骨，初营数亩丘。",
            "泉分幽窦乳，峡束大江流。",
            "渔唱来花径，山光落钓舟。",
            "沙鸥惊笑语，片片起沧洲。"
        ],
        "notes": "",
        "id": "bd74e7fe3ef81d836c5833b9078d1991"
    },
    {
        "author": "郭忠谟",
        "dynasty": "宋",
        "type": "诗",
        "rhythmic": "",
        "title": "宿石壁山馆",
        "preface": "",
        "paragraphs": [
            "斜阳在山客在船，片帆点破澄江天。",
            "携筇上踏笼头月，钓篷稳系芦花雪。",
            "夜深野鹤穿云归，正是山房酒醒时。",
            "羽衣起舞谩称寿，星斗插椽霜满袖。"
        ],
        "notes": "",
        "id": "dc60ff9b8c8974871658b61b004692ca"
    }
]