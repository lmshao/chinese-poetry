[
    {
        "author": "林宋伟",
        "dynasty": "宋",
        "type": "诗",
        "rhythmic": "",
        "title": "题忠毅姚公庙  其一",
        "preface": "",
        "paragraphs": [
            "赤心许国自平时，见敌捐躯更不疑。",
            "权忌皋庸皆遁走，同时死难只青狮。"
        ],
        "notes": "",
        "id": "ef594476893963375003f87f1eee05a4"
    },
    {
        "author": "林宋伟",
        "dynasty": "宋",
        "type": "诗",
        "rhythmic": "",
        "title": "题忠毅姚公庙  其二",
        "preface": "",
        "paragraphs": [
            "农父犁田出宝刀，铜花浸血冷侵毛。",
            "神锋懔懔冲星斗，未让丰城剑气高。"
        ],
        "notes": "",
        "id": "7611494d0c516a6ea86f9e24a317e874"
    },
    {
        "author": "林宋伟",
        "dynasty": "宋",
        "type": "诗",
        "rhythmic": "",
        "title": "题忠毅姚公庙  其三",
        "preface": "",
        "paragraphs": [
            "岁岁蒸尝九月期，西风笳鼓万人悲。",
            "山边走马神旗闪，父老齐呼太尉来。"
        ],
        "notes": "",
        "id": "dfb3b5a58d4b650b79f24bb16622beef"
    },
    {
        "author": "林宋伟",
        "dynasty": "宋",
        "type": "诗",
        "rhythmic": "",
        "title": "题忠毅姚公庙  其四",
        "preface": "",
        "paragraphs": [
            "两日经行旧战场，却来祠下谒堂堂。",
            "偷生诸将今何在，万古英灵独耿光。"
        ],
        "notes": "",
        "id": "194de74f70447d146effa19a589e27e9"
    },
    {
        "author": "林宋伟",
        "dynasty": "宋",
        "type": "诗",
        "rhythmic": "",
        "title": "劝农即事和厉寺正韵  其一",
        "preface": "",
        "paragraphs": [
            "春将新绿满郊原，喜逐双旌晓出关。",
            "初度麦畦行诘曲，却穿竹径俯潺湲。",
            "阴阴霁色催归骑，猎猎溪风醒醉颜。",
            "父老欢呼随幼稚，隔途争看使车还。"
        ],
        "notes": "",
        "id": "2e58d32ebd7e41a1a9a5928f231cf8c0"
    },
    {
        "author": "林宋伟",
        "dynasty": "宋",
        "type": "诗",
        "rhythmic": "",
        "title": "劝农即事和厉寺正韵  其二",
        "preface": "",
        "paragraphs": [
            "我不归耕却劝耕，下车且伴老农行。",
            "莱苗已过花才盛，桑叶方开葚早生。",
            "此去耕牛无暇日，新年啼鸟总懽声。",
            "定符贤守丰年愿，甘返田园老太平。"
        ],
        "notes": "",
        "id": "8ace6605dc0aced914b2471ce03719b0"
    },
    {
        "author": "林宋伟",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "韩非老子俱同传，乞与时人子细看。"
        ],
        "notes": "",
        "id": "38beb0202acc8a06c0e8c2688006a7ca"
    }
]