[
    {
        "author": "程祁",
        "dynasty": "宋",
        "type": "诗",
        "rhythmic": "",
        "title": "宿禅房院",
        "preface": "",
        "paragraphs": [
            "山庵极回互，禅房深晦藏。",
            "红尘来不到，虚室自生凉。",
            "好鸟时孤啭，幽兰静亦香。",
            "征车又晓去，终恨世缘长。"
        ],
        "notes": "",
        "id": "4f941402572d6adf8bc084e79dff9ef5"
    },
    {
        "author": "程祁",
        "dynasty": "宋",
        "type": "诗",
        "rhythmic": "",
        "title": "再宿禅房院五首  其一",
        "preface": "",
        "paragraphs": [
            "作意寻兰若，重来是有缘。",
            "眼前真是喜，境熟故依然。",
            "归迹休论静，收心莫话禅。",
            "廊虚剩看月，照影枕书眠。"
        ],
        "notes": "",
        "id": "f4f5c0e1deb745337f99c257b077ce26"
    },
    {
        "author": "程祁",
        "dynasty": "宋",
        "type": "诗",
        "rhythmic": "",
        "title": "再宿禅房院五首  其二",
        "preface": "",
        "paragraphs": [
            "暂屏喧嚣想，来寻断续香。",
            "微风吹客袂，孤月照禅房。",
            "静起劳生念，闲谙养性方。",
            "欹眠不成梦，夜久转清凉。"
        ],
        "notes": "",
        "id": "6f0112998ddbbbfbb66e05c0aedae3bf"
    },
    {
        "author": "程祁",
        "dynasty": "宋",
        "type": "诗",
        "rhythmic": "",
        "title": "再宿禅房院五首  其三",
        "preface": "",
        "paragraphs": [
            "春兰与秋菊，各是一时花。",
            "芳馥聊应尔，淹留定自佳。",
            "客尘随处有，归梦计程赊。",
            "采采眼前物，令人惜岁华。"
        ],
        "notes": "",
        "id": "c128ecc127f6b15245272c82350a9662"
    },
    {
        "author": "程祁",
        "dynasty": "宋",
        "type": "诗",
        "rhythmic": "",
        "title": "再宿禅房院五首  其四",
        "preface": "",
        "paragraphs": [
            "策策日干禾，萧萧风晚木。",
            "秋容全未老，岁事十分熟。",
            "寺古断行迹，林幽聊税足。",
            "遥闻击壤响，知是先年曲。"
        ],
        "notes": "",
        "id": "b3c2d456843781469c16a73314afcdfd"
    },
    {
        "author": "程祁",
        "dynasty": "宋",
        "type": "诗",
        "rhythmic": "",
        "title": "再宿禅房院五首  其五",
        "preface": "",
        "paragraphs": [
            "献计忧不售，逃形惟愿深。",
            "老来销外念，闲处惬幽寻。",
            "晚草媚迟景，残蝉噪暝林。",
            "欲将诗遣兴，谁解此时心。"
        ],
        "notes": "",
        "id": "016302220a6baf3f1b493c724f449470"
    },
    {
        "author": "程祁",
        "dynasty": "宋",
        "type": "诗",
        "rhythmic": "",
        "title": "挽三灵山人",
        "preface": "",
        "paragraphs": [
            "昔读先生传，埋铭属鄙文。",
            "里门经岁别，人事一朝分。",
            "宿诺成虚语，遗言忍重闻。",
            "伤心吟楚些，知我不欺君。"
        ],
        "notes": "",
        "id": "f557bf567ae6a750ec725fb14c9b3e86"
    },
    {
        "author": "程祁",
        "dynasty": "宋",
        "type": "诗",
        "rhythmic": "",
        "title": "宴集",
        "preface": "",
        "paragraphs": [
            "九老当年乐有余，于今五老更欢娱。",
            "乔松百尺倚天外，也许蒿莱入画图。"
        ],
        "notes": "",
        "id": "c477c8ae6461c113851a82bc7eb91884"
    }
]