[
    {
        "author": "白子仪",
        "dynasty": "宋",
        "type": "诗",
        "rhythmic": "",
        "title": "季冬立春后有雪呈诸公",
        "preface": "",
        "paragraphs": [
            "南亩先曾集素霙，缤纷又拂岁峥嵘。",
            "得无留滞青春色，况复蔽亏红日明。",
            "司历不能分昼刻，勾芒何处待时行。",
            "岂如直近农耕候，万耳听来甘雨声。"
        ],
        "notes": "",
        "id": "208b32451dc7453edbbb176f6d3474bc"
    },
    {
        "author": "白子仪",
        "dynasty": "宋",
        "type": "诗",
        "rhythmic": "",
        "title": "次韵和抑之寒食  其一",
        "preface": "",
        "paragraphs": [
            "良辰今日正寒食，收拾宾槃宜再三。",
            "落笔唱酬宜不倦，把花醒醉亦何惭。",
            "客来常满眼无白，人道半痴心所甘。",
            "幸是禁烟芳节在，接䍠倒载定能堪。"
        ],
        "notes": "",
        "id": "a18cb5a9dbb50a875c61593c9acb2c94"
    },
    {
        "author": "白子仪",
        "dynasty": "宋",
        "type": "诗",
        "rhythmic": "",
        "title": "次韵和抑之寒食  其二",
        "preface": "",
        "paragraphs": [
            "余花茂草引醺酣，礼节休言爵止三。",
            "芳岁现逢虽强笑，少年相对但多惭。",
            "尚驱俗驾终何适，不辟愁门却未甘。",
            "难把长绳系春日，若非觞斝更谁堪。"
        ],
        "notes": "",
        "id": "71c42ffe5955cdbc135a67af766183eb"
    },
    {
        "author": "白子仪",
        "dynasty": "宋",
        "type": "诗",
        "rhythmic": "",
        "title": "立夏后大热偶书",
        "preface": "",
        "paragraphs": [
            "朱辂初闻建赤旗，绿杨犹啭旧黄鹂。",
            "和风骀荡无三月，炎气凭陵又一时。",
            "飘去余香花衬屐，覆来浓荫叶成帷。",
            "秋光只在前山里，不日凉襟却共披。"
        ],
        "notes": "",
        "id": "5d56868396caa0624e683ed906ad8e0d"
    },
    {
        "author": "白子仪",
        "dynasty": "宋",
        "type": "诗",
        "rhythmic": "",
        "title": "端午书事",
        "preface": "",
        "paragraphs": [
            "火云方炽又风薰，谁柅天边午日轮。",
            "靖郭所生为贵子，灵均已死作忠臣。",
            "朝衣耻立鸡争地，宾幄难量狗盗人。",
            "休语前书忧喜事，浴兰角黍是良辰。"
        ],
        "notes": "",
        "id": "7578dfe3267268deff839a4d34b94f1b"
    },
    {
        "author": "白子仪",
        "dynasty": "宋",
        "type": "诗",
        "rhythmic": "",
        "title": "暑伏偶书呈端祖抑之",
        "preface": "",
        "paragraphs": [
            "岁时三伏每相承，雨汗居人因不胜。",
            "况是五弦均长养，何须六幕苦炎蒸。",
            "中干愿沃仙盘露，上赐堪加凌室冰。",
            "安得天风破烦溽，释然群动返清澄。"
        ],
        "notes": "",
        "id": "3a45281727c7548c491b364a5fd22ba7"
    },
    {
        "author": "白子仪",
        "dynasty": "宋",
        "type": "诗",
        "rhythmic": "",
        "title": "初伏后偶书呈抑之",
        "preface": "",
        "paragraphs": [
            "炎天三伏经初伏，火烈石焚疑此时。",
            "钩带已逢瓜入座，扶疎还爱树成帷。",
            "良田广宅富家事，万壑千岩逋客期。",
            "顾念宿心俱未适，但惭种种鬓垂丝。"
        ],
        "notes": "",
        "id": "7ff0124751a0d6cb2a4d8d493b40b14c"
    },
    {
        "author": "白子仪",
        "dynasty": "宋",
        "type": "诗",
        "rhythmic": "",
        "title": "西归中秋夜宿三泉寄仙之公南",
        "preface": "",
        "paragraphs": [
            "日涉征涂信马前，鸿飞时节几怀贤。",
            "青山渐向故园近，皓月更临归驿圆。",
            "四乘光荣惭太子，一箪穷陋本颜渊。",
            "江臯上客红莲幕，犹荷明恩未弃捐。"
        ],
        "notes": "",
        "id": "929f17b845b3dbb40436cf47e2204929"
    },
    {
        "author": "白子仪",
        "dynasty": "宋",
        "type": "诗",
        "rhythmic": "",
        "title": "景孙八月十四日惠酒",
        "preface": "",
        "paragraphs": [
            "金瓮兰英见贶时，桂轮犹惜一分亏。",
            "未知望夜谁同赏，先喜醉乡今有期。",
            "飞盖正怀曹子建，登楼何待庾元规。",
            "薄帷长簟忘秋兴，且洗清尘举渌巵。"
        ],
        "notes": "",
        "id": "de81a4505751ea93643d07fc855f38cd"
    },
    {
        "author": "白子仪",
        "dynasty": "宋",
        "type": "诗",
        "rhythmic": "",
        "title": "除夜呈抑之",
        "preface": "",
        "paragraphs": [
            "逸景运寒燠，良辰徒送迎。",
            "冬权讫昏暮，岁籥改黎明。",
            "华发任疎飒，宿心无变更。",
            "唯凭一樽酒，时得慰劳生。"
        ],
        "notes": "",
        "id": "0801f3e81d36f6d58931f020bb81e073"
    }
]