[
    {
        "author": "章鉴",
        "dynasty": "宋",
        "type": "诗",
        "rhythmic": "",
        "title": "金钱花",
        "preface": "",
        "paragraphs": [
            "巧冶都由造化炉，风磨雨洗好形模。",
            "花神果有神通力，买断春光用得无。"
        ],
        "notes": "",
        "id": "649e03161a15ad220b2d1a4d114b59e9"
    },
    {
        "author": "章鉴",
        "dynasty": "宋",
        "type": "诗",
        "rhythmic": "",
        "title": "送道士归得日观",
        "preface": "",
        "paragraphs": [
            "风月诗几卷，江湖屐一双。",
            "断蛟怀剑石，跨鹤叩禅窗。",
            "土润岩生雨，林幽寺隔江。",
            "归当访仙隠，相对酒盈缸。"
        ],
        "notes": "",
        "id": "4e1aa220f55c1020a7d0ec728ee84057"
    },
    {
        "author": "章鉴",
        "dynasty": "宋",
        "type": "诗",
        "rhythmic": "",
        "title": "杭山",
        "preface": "",
        "paragraphs": [
            "买得渔矶系钓船，鱼龙吹浪骇鸥眠。",
            "从来白石清泉地，胜似青山小洞天。",
            "浪对客吟思却虏，偶观人弈悟筹边。",
            "夜来风雨秋声早，一段新愁雪满颠。"
        ],
        "notes": "",
        "id": "79fab6603449e339e3c3efd484cbb2b6"
    },
    {
        "author": "章鉴",
        "dynasty": "宋",
        "type": "诗",
        "rhythmic": "",
        "title": "过毛竹山",
        "preface": "",
        "paragraphs": [
            "一重关复一重关，一步难于一步难。",
            "地僻林深晴亦湿，山高风猛夏犹寒。",
            "断崖云影挂枯树，劈涧雷声走怒湍。",
            "不信世间陵谷变，野樵偏识旧衣冠。"
        ],
        "notes": "",
        "id": "6ed887256302031fce44adb6d480388a"
    },
    {
        "author": "章鉴",
        "dynasty": "宋",
        "type": "诗",
        "rhythmic": "",
        "title": "杭山八景  其一",
        "preface": "",
        "paragraphs": [
            "万个长松覆短墙，碧流深处读书房。",
            "香生石觐春云湿，影落篝灯夜雨凉。",
            "亘代陶镕周礼乐，百年嘉会宋文章。",
            "天机悟到忘言表，又喜涛声送夕阳。"
        ],
        "notes": "",
        "id": "3d2a3ade7ab03426407447f158535c17"
    },
    {
        "author": "章鉴",
        "dynasty": "宋",
        "type": "诗",
        "rhythmic": "",
        "title": "杭山八景  其二",
        "preface": "",
        "paragraphs": [
            "古洞春泉一脉遥，骤施雷雨过清宵。",
            "飞湍直下三千丈，急溜横穿十二桥。",
            "雪洒石矼琼练碎，翠分柳树玉花飘。",
            "晓来醉倚高楼望，疑是银河堕碧霄。"
        ],
        "notes": "",
        "id": "a73a54de7ed75803dcebb36896d63e20"
    },
    {
        "author": "章鉴",
        "dynasty": "宋",
        "type": "诗",
        "rhythmic": "",
        "title": "杭山八景  其三",
        "preface": "",
        "paragraphs": [
            "泠泠双涧泻秋音，万齿溪头奏一琴。",
            "雨后更添猿鹤操，夜寒真是水龙吟。",
            "年光送尽从朝暮，律调含来自古今。",
            "借得许由当日耳，听频谁不为清心。"
        ],
        "notes": "",
        "id": "4b69fb8a100924a233027a42dd3f1d8d"
    },
    {
        "author": "章鉴",
        "dynasty": "宋",
        "type": "诗",
        "rhythmic": "",
        "title": "杭山八景  其四",
        "preface": "",
        "paragraphs": [
            "达邦大道两迢迢，金辔玲珑匹马骄。",
            "腰褭嘶风蹄蹀躞，骧腾掣电尾萧骚。",
            "雄声已骋才人德，猛气尤思大将骁。",
            "凤臆龙髯谁可并，郭家狮子著先朝。"
        ],
        "notes": "",
        "id": "34ad6759b74e6486547a2c1f1cdaeada"
    },
    {
        "author": "章鉴",
        "dynasty": "宋",
        "type": "诗",
        "rhythmic": "",
        "title": "杭山八景  其五",
        "preface": "",
        "paragraphs": [
            "内史名题古钓台，高风凛凛势崔嵬。",
            "晚烟杨柳垂青缕，春雨桃花点绿苔。",
            "百尺丝纶波荡漾，一宗诗派水潆洄。",
            "何时来借闲灯览，涤尽尘襟万斛埃。"
        ],
        "notes": "",
        "id": "5204fac4c0b287aa33821b69875434d5"
    },
    {
        "author": "章鉴",
        "dynasty": "宋",
        "type": "诗",
        "rhythmic": "",
        "title": "杭山八景  其六",
        "preface": "",
        "paragraphs": [
            "一邦佳景萃峰头，宇宙钟灵自有由。",
            "银竹霏霏山气盛，火轮颗颗水光浮。",
            "年逢旱涝他方苦，世际丰穰此处优。",
            "瞻望巍峨殊不远，登临仿佛帝王州。"
        ],
        "notes": "",
        "id": "99589a03139a930a0db2a5939fc3b4bf"
    },
    {
        "author": "章鉴",
        "dynasty": "宋",
        "type": "诗",
        "rhythmic": "",
        "title": "杭山八景  其七",
        "preface": "",
        "paragraphs": [
            "昔贤曾此著名香，地位双清四座凉。",
            "吹送几多攀桂客，照来无数探花郎。",
            "光浮盏面龙鳞动，声透琴心兔魄扬。",
            "爽我襟期明我德，步蟾拟驾大鹏翔。"
        ],
        "notes": "",
        "id": "f613aa175221cb3c90bd39a871c733d6"
    },
    {
        "author": "章鉴",
        "dynasty": "宋",
        "type": "诗",
        "rhythmic": "",
        "title": "杭山八景  其八",
        "preface": "",
        "paragraphs": [
            "同云收尽日曈曈，晓霁分明见九宫。",
            "百里远排银笔架，半峰高叠玉屏风。",
            "螺鬟矗矗深藏翠，石剑棱棱欲露锋。",
            "纵使丹青施妙手，难将写入画图中。"
        ],
        "notes": "",
        "id": "d019c381f7825f02b55c09cfc1e3469c"
    }
]