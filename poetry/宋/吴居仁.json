[
    {
        "author": "吴居仁",
        "dynasty": "宋",
        "type": "诗",
        "rhythmic": "",
        "title": "咏梅",
        "preface": "",
        "paragraphs": [
            "岭南十月春渐回，妍暖先到前村梅。",
            "问君何处识此妙，一枝冷艳随霜开。",
            "长江凛凛欲崩岸，乃见好事多墙隈。",
            "初疑渗漉入瘴雾，更恐寂寞埋烟煤。",
            "微风不动暗香远，淡月入户空徘徊。",
            "坐看粉黛化膻恶，岂但桃李成舆台。",
            "我行万里厌穷独，疾病未已心先灰。",
            "对此不觉三叹息，恐是转侧同南来。",
            "异乡久处少意绪，破壁相对无根荄。",
            "古来寒士每如此，一世埋没随蒿莱。",
            "遁光藏德老不耀，肯与世俗相追陪。",
            "轮囷离奇多见用，牺尊青黄木为灾。",
            "含毫吮墨去颜色，况自不必须穿裁。",
            "岁穷路远莫惆怅，此去保无蜂蝶猜。"
        ],
        "notes": "",
        "id": "3b0c53210ee47eae87342a5417855afe"
    }
]