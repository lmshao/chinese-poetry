[
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "偈四首  其一",
        "preface": "",
        "paragraphs": [
            "五百生中受屈，祇缘不识个落字。",
            "百千众中较量，祇缘不识个昧字。",
            "都来两字淆讹，陷却多少平直。"
        ],
        "notes": "",
        "id": "e91320337247cc2cba417d03eec70f52"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "偈四首  其二",
        "preface": "",
        "paragraphs": [
            "维摩病，说尽道理。",
            "龙翔病，咳嗽不已。",
            "咳嗽不已，说尽道理。",
            "说尽道理，咳嗽不已。",
            "本是长江凑风冷，却教露柱患头风。"
        ],
        "notes": "",
        "id": "d1ce3269f928780fee1dd86727014b55"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "偈四首  其三",
        "preface": "",
        "paragraphs": [
            "团𪢮擘不破，潇洒觑不见。",
            "唤作正法眼，入地狱如箭。"
        ],
        "notes": "",
        "id": "d3a53f11cd32181205b038ffb4cf8d8e"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "偈四首  其四",
        "preface": "",
        "paragraphs": [
            "浓将红粉傅了面，满把真珠盖却头。",
            "不识佳人真面目，空教人唱小凉州。"
        ],
        "notes": "",
        "id": "bbc2183fbfa794c4075bbedeb81c7399"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古四首  其一",
        "preface": "",
        "paragraphs": [
            "竿头崖头撒手去，阆州澧州寻路归。",
            "廉纤脱尽全机露，八角磨盘空里飞。"
        ],
        "notes": "",
        "id": "d2d1eccf8360f33066df5d90843ef032"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古四首  其二",
        "preface": "",
        "paragraphs": [
            "婆子因行掉臂，赵州因事长智。",
            "无端一句淆沎，惹得四海鼎沸。",
            "勘破了，有谁知。",
            "春风过后无消息，留得残花一两枝。"
        ],
        "notes": "",
        "id": "f94f3e42e746bbf04509e865dd641dfd"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古四首  其三",
        "preface": "",
        "paragraphs": [
            "带雪含霜半倚篱，横斜影里露仙姿。",
            "前村昨夜春来了，竹屋老僧犹未知。"
        ],
        "notes": "",
        "id": "66d8182ca9c6a641ef8ac7822eb3c71a"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古四首  其四",
        "preface": "",
        "paragraphs": [
            "明宣一道聪明呪，暗写两行灵宝符。",
            "谩道骑鲸游六合，何曾有梦到华胥。"
        ],
        "notes": "",
        "id": "5be56ab87b924b4670da77535123dbd4"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "悼落牙",
        "preface": "",
        "paragraphs": [
            "汝从何所来，遁迹在我口。",
            "美恶必同尝，冷暖共知有。",
            "我口时动摇，汝体常坚守。",
            "夫何一病缠，遽落钳匠手。",
            "汝今先我徂，我在嗟无后。",
            "坚者既不留，软者岂能久。",
            "平生敲磕句，一一如雷吼。",
            "嚼破百弥卢，咬断众窼臼。",
            "我力既若是，汝形安得朽。",
            "无生复无离，庶洗言说咎。"
        ],
        "notes": "",
        "id": "a0a5823c28b8624174bd11c56ebd70d0"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "偈二首  其一",
        "preface": "",
        "paragraphs": [
            "一见便见，八角磨盘空里转。",
            "一得永得，辰锦朱砂如墨黑。",
            "秋风吹渭水，已落云门三句里。",
            "落叶满长安，几个而今被眼瞒。"
        ],
        "notes": "",
        "id": "09628307f5dcab3424a6af3fa5b5d541"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "偈二首  其二",
        "preface": "",
        "paragraphs": [
            "闹篮方喜得抽头，退鼓而今打未休。",
            "莫把乳峰千丈雪，重来换我一双眸。"
        ],
        "notes": "",
        "id": "487fcbf607c4a88eb0ac8086dd7d5fb7"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一",
        "preface": "",
        "paragraphs": [
            "两手擎来教放下，空身立地更疑猜。",
            "根尘识界无寻处，多谢春风烂漫开。"
        ],
        "notes": "",
        "id": "29d6ed3f01060def39b61051b12189ec"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其二",
        "preface": "",
        "paragraphs": [
            "刹刹尘尘见不难，头陀何苦被他瞒。",
            "当初若论收奸细，莫把瞿昙做佛看。"
        ],
        "notes": "",
        "id": "12a63bcfb4bf7db676272e8d79e1f567"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其三",
        "preface": "",
        "paragraphs": [
            "六月上伏，八月中秋。",
            "人平不语，水平不流。"
        ],
        "notes": "",
        "id": "a376dc54f47bceb2561116167cdca91c"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其四",
        "preface": "",
        "paragraphs": [
            "日暖风和景更奇，华华草草露全机。",
            "荼蘼一阵香风起，引得游蜂到处飞。"
        ],
        "notes": "",
        "id": "8f9b9e127e068ce1c8744ef3175127e0"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其五",
        "preface": "",
        "paragraphs": [
            "映林映日一般红，吹落吹开总是风。",
            "可惜撷芳人不见，一时分付与游蜂。"
        ],
        "notes": "",
        "id": "3ab62e8da49fa3ae939af8328f474576"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其六",
        "preface": "",
        "paragraphs": [
            "截断从教来衮衮，随流未必去滔滔。",
            "青山长锁欲飞势，沧海合知来处高。"
        ],
        "notes": "",
        "id": "e1d108d1fd0f1d447bd46c1877914490"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其七",
        "preface": "",
        "paragraphs": [
            "漏传长乐未央静，月泻甘泉太液秋。",
            "夜半乐声回步辇，唤回三十六宫愁。"
        ],
        "notes": "",
        "id": "d202e02f2b0805d97c8e937852d3212f"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其八",
        "preface": "",
        "paragraphs": [
            "两指斤开权撮起，一毛头上为吹开。",
            "这回不在身边立，休说清风徧九垓。"
        ],
        "notes": "",
        "id": "c5111bed57e80c43bab269824a1eb6ae"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其九",
        "preface": "",
        "paragraphs": [
            "未曾拈出定盘星，多少行家怨不平。",
            "待得权衡地就手，方知斤两自分明。"
        ],
        "notes": "",
        "id": "c5f2c4b239e269595ad3428f5e769c99"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一○",
        "preface": "",
        "paragraphs": [
            "认得斑斑急上弦，吼风一镞去惊天。",
            "近前子细来观觑，谁把蓝田石射穿。"
        ],
        "notes": "",
        "id": "ba7941fe5bcf819b6710a46e09299267"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一一",
        "preface": "",
        "paragraphs": [
            "风月山川共一家，谁来语下定龙蛇。",
            "太白不曾登便殿，笔头昨夜自生花。"
        ],
        "notes": "",
        "id": "21844740d8f46e11cdea554d847b6fe9"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一二",
        "preface": "",
        "paragraphs": [
            "一足垂来亲点眼，岭头功德已圆成。",
            "长髭只怕精神露，却指红炉片雪轻。"
        ],
        "notes": "",
        "id": "cd73e73a6acec163f95aeb95beaa1601"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一三",
        "preface": "",
        "paragraphs": [
            "以何为体呵呵笑，推倒当头陷虎机。",
            "鸟带香从花里出，龙含雨向洞中归。"
        ],
        "notes": "",
        "id": "d0cd8e6e50edc4733f7bbed30972e2ca"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一四",
        "preface": "",
        "paragraphs": [
            "黄鹤楼前题一篇，无限措大失平仄。",
            "长沙一只眼长长，今古何曾有踪迹。"
        ],
        "notes": "",
        "id": "77b53db6876ae24490d125ad8cb3c922"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一五",
        "preface": "",
        "paragraphs": [
            "指点深红与昔同，更无夭艳在芳丛。",
            "南泉笑里移春去，留得残红醉蜜蜂。"
        ],
        "notes": "",
        "id": "adc17891e50ade316c8174fa06c2466d"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一六",
        "preface": "",
        "paragraphs": [
            "蒙头不觉齁齁睡，开眼从教燄燄红。",
            "若谓平常便无事，须防豆爆冷灰中。"
        ],
        "notes": "",
        "id": "75a8b9291897a0e98d476836cabd5f59"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一七",
        "preface": "",
        "paragraphs": [
            "信手挥来一一亲，祇林剑下绝烟尘。",
            "行徧天台幷雁荡，归来重看锦江春。"
        ],
        "notes": "",
        "id": "8e4f6e2acd2f4dbc59d98329d8483b39"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一八",
        "preface": "",
        "paragraphs": [
            "血盆似口剑如牙，竭世枢机未足夸。",
            "亲到龙潭龙不现，者回失却眼中花。"
        ],
        "notes": "",
        "id": "d0fcecfad1944bf1a7dc185ee0e522fe"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其一九",
        "preface": "",
        "paragraphs": [
            "冰棱锁断长河口，不见人从鸟道来。",
            "一阵风回修竹里，玉阑干上雪成堆。"
        ],
        "notes": "",
        "id": "c5a133e27cf6eaa98c76e578c61b7460"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其二○",
        "preface": "",
        "paragraphs": [
            "七宝杯酌葡萄酒，金花纸写清平词。",
            "春风院静无人见，闲把君王玉笛吹。"
        ],
        "notes": "",
        "id": "6aa9cdf7a6e1959f63c4cc8b495ec6b8"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其二一",
        "preface": "",
        "paragraphs": [
            "白牯问狸奴，虚空酬万象。",
            "电激不停踪，谷虚谁答响。",
            "啐兮啄兮，清机历掌。",
            "回头𨍏轹范秦时，舌上葛藤长万丈。"
        ],
        "notes": "",
        "id": "37e6c40bd4b5535145257c3162647f7e"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其二二",
        "preface": "",
        "paragraphs": [
            "脱得边城戍役身，却来偷赏上园春。",
            "御街前畔低声语，不觉冲他貌事人。"
        ],
        "notes": "",
        "id": "cefcec3a05385e6ed02520b60b3a4014"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其二三",
        "preface": "",
        "paragraphs": [
            "水不洗水，金不博金。",
            "昧毛色而得马，靡丝弦而乐琴。",
            "结绳画卦有许事，丧尽真淳盘古心。"
        ],
        "notes": "",
        "id": "1010b54940283d07583f357b4765a558"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其二四",
        "preface": "",
        "paragraphs": [
            "牙根烂嚼真弥勒，腹里横吞老释迦。",
            "大地虚空皆得饱，这回不到负檀家。"
        ],
        "notes": "",
        "id": "4bc92680dd2d81576f9daaf3525bddeb"
    },
    {
        "author": "释昙贲",
        "dynasty": "宋",
        "type": "诗",
        "rhythmic": "",
        "title": "颂古二十七首  其二五",
        "preface": "",
        "paragraphs": [
            "一雨一阴风未和，春从不快里消磨。",
            "桃花暗已随流水，空使刘郎惆怅多。"
        ],
        "notes": "",
        "id": "564b9a097c0a18ce6d42dd08c79415b3"
    }
]