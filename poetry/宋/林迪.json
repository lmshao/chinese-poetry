[
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "闻伯育承事结彩舟作乐游东湖戏寄四韵",
        "preface": "",
        "paragraphs": [
            "湖波测测浸残春，东郭开筵迥不群。",
            "闻结彩舟撑碧落，更携箫鼓度青云。",
            "自怜玉海终无敌，却忆琼浆意未分。",
            "珠履难陪空怅望，且凭诗句张吾军。"
        ],
        "notes": "",
        "id": "4021fd02f3480480399c91f7ae6a90dc"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "次前韵",
        "preface": "",
        "paragraphs": [
            "东陈君义欲传闻，雕鹗鸾凰果逸群。",
            "青竹题诗才倚马，画船槌鼓气凌云。",
            "赏心自向明时得，乐事应容下客分。",
            "敌饮会须翻玉海，背河决胜看齐军。"
        ],
        "notes": "",
        "id": "03976be4a90a68105d9c948ba5ea7fc9"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "东湖  其一",
        "preface": "",
        "paragraphs": [
            "门巷深深过客稀，杖藜闲坐钓鱼矶。",
            "醉来一枕华胥梦，肯校人间是与非。"
        ],
        "notes": "",
        "id": "05e5cd3362f6fe33ae27077e68cb6cff"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "东湖  其二",
        "preface": "",
        "paragraphs": [
            "崎岖世路苦风波，物外逍遥得趣多。",
            "门掩夕阳新睡觉，数声时度采菱歌。"
        ],
        "notes": "",
        "id": "d7c6572567dfc2ae695864693a79f00b"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "东湖  其三",
        "preface": "",
        "paragraphs": [
            "林梢乍过黄梅雨，湖面闲来白昼风。",
            "六月游人不知暑，恍惊身在水晶宫。"
        ],
        "notes": "",
        "id": "7ad832b95635e6545bc3c7cc56b5a077"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "东湖  其四",
        "preface": "",
        "paragraphs": [
            "一曲清歌酒一觞，幅巾林下兴何长。",
            "沙鸥似觉忘机久，时引新雏过短墙。"
        ],
        "notes": "",
        "id": "75df6bbf002bb842beaed59a91f8ae52"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "东湖  其五",
        "preface": "",
        "paragraphs": [
            "高下人家绕郡城，隔湖遥认笑谈声。",
            "黄庭阅罢无余事，却倚朱栏看月生。"
        ],
        "notes": "",
        "id": "ea85015c1c208a59603f45b3b19dc04a"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "东湖  其六",
        "preface": "",
        "paragraphs": [
            "采莲游女惬轻衣，争弄兰舟一叶飞。",
            "过尽绿荷人不见，夜深时带月明归。"
        ],
        "notes": "",
        "id": "f9d721bf7aabc49b37d3b445a296e416"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "东湖  其七",
        "preface": "",
        "paragraphs": [
            "诗坛棋战两无双，分得壶中日月长。",
            "只恐明时搜隠逸，不容高蹈老沧浪。"
        ],
        "notes": "",
        "id": "5cd301356eb16eced44ecc74f983f3c9"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "又题阮希圣东湖十绝  其一",
        "preface": "",
        "paragraphs": [
            "群山高下浸湖溽，暝霭朝霞物物新。",
            "驿道更穿东北去，青铜影里看行人。"
        ],
        "notes": "",
        "id": "1b4d121a4ba2329358fafc81356fc7d7"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "又题阮希圣东湖十绝  其二",
        "preface": "",
        "paragraphs": [
            "东湖水似鉴湖明，红白莲花自在生。",
            "祇有香风吹客坐，更无烦暑到簷楹。"
        ],
        "notes": "",
        "id": "c8d1068e69f91e415dc68395425dde71"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "又题阮希圣东湖十绝  其三",
        "preface": "",
        "paragraphs": [
            "轩窗特地向湖开，要客登临共一杯。",
            "白鸟探鱼常不去，清风吹水等闲来。"
        ],
        "notes": "",
        "id": "c647c20dac00dd524af2a0ac65f99a39"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "又题阮希圣东湖十绝  其四",
        "preface": "",
        "paragraphs": [
            "一轩正在碧湖傍，莲子枯时荇菜香。",
            "最爱夜深鸥鹭散，钓船明月似潇湘。"
        ],
        "notes": "",
        "id": "6b729fdbdaec05f399a8b32c4769139b"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "又题阮希圣东湖十绝  其五",
        "preface": "",
        "paragraphs": [
            "门外青山几案横，卷帘幽坐少逢迎。",
            "一钩香饵看鱼上，万顷金波待月生。"
        ],
        "notes": "",
        "id": "e68ea9adc69d3c10b0fe63374f3f9ac1"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "又题阮希圣东湖十绝  其六",
        "preface": "",
        "paragraphs": [
            "一湖绿水当窗静，百里青山卷箔开。",
            "只恐夕阳催客去，不妨幽鸟趁人来。"
        ],
        "notes": "",
        "id": "f771fd4ecd485937e6adac5396864671"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "又题阮希圣东湖十绝  其七",
        "preface": "",
        "paragraphs": [
            "一炷沉烟一案书，怜君重葺紫云居。",
            "溪山朝暮能新美，世事尘缘并扫除。"
        ],
        "notes": "",
        "id": "1c4e8c90dc7e5ca8848af4afc1307a91"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "又题阮希圣东湖十绝  其八",
        "preface": "",
        "paragraphs": [
            "锄去蒿莱地势平，开轩潇洒瞰东城。",
            "湖山变尽朝昏景，只欠青猿一两声。"
        ],
        "notes": "",
        "id": "9986b80d9455b8fdd46248bf4c1c1666"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "又题阮希圣东湖十绝  其九",
        "preface": "",
        "paragraphs": [
            "谁知城郭有山林，选胜营居遣壮心。",
            "一片远烟添暮色，数声归鸟变春音。"
        ],
        "notes": "",
        "id": "e5552c939715ce66dd95b396b6f981c8"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "又题阮希圣东湖十绝  其一○",
        "preface": "",
        "paragraphs": [
            "仙亭射的鬭崔嵬，紫翠飘飘落酒杯。",
            "更待春阴须一往，要看雷雨过湖来。"
        ],
        "notes": "",
        "id": "d26edcd74a80dc69d80fada107cf7108"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "为种不同攒核李，过墙便作小陈紫。"
        ],
        "notes": "",
        "id": "7aae8a8d5d0f9dbd823e3923cef700bf"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "寂寂峰峦千古意，溶溶花木一家春。"
        ],
        "notes": "",
        "id": "9c5633cbf061207529708281117a20ea"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "教授两为玉蘂花赋长韵富赡清新老病无以奉酬辄用杨史君韵为谢",
        "preface": "",
        "paragraphs": [
            "广行行实称才华，如节鸾和驭宝车。",
            "曾燕琼林天一幄，却吟玉蘂市三家。",
            "大篇追补唐诗阙，盛事常流鲁頖夸。",
            "别有冰姿延客住，白池賸种白莲花。"
        ],
        "notes": "",
        "id": "1624fc9dd4d48630723c19775919fb86"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "次韵廷秀待制玉蘂",
        "preface": "",
        "paragraphs": [
            "姑射山前雪照人，长安水畔态尤真。",
            "步摇翘玉中心整，璎珞涂金四面匀。",
            "常笑荼䕷藏浪蕊，独陪芍药殿余春。",
            "自从唐代来天女，直到平园见后陈。"
        ],
        "notes": "",
        "id": "cdde50d3cb7346631215e4c9067ab66d"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "去夏孙从之示玉蘂佳篇时过未敢赓和今年此花盛开辄次严韵并以新刻辩证为献",
        "preface": "",
        "paragraphs": [
            "食菜曾饕三百囷，种花重看一番新。",
            "洞仙旧赏轮无迹，工部高吟笔有神。",
            "叠雪雅宜歌白雪，送春仍欲买青春。",
            "向来伪帖今冰释，从此嘉名徧广轮。"
        ],
        "notes": "",
        "id": "f751c1d4fb41d9e46c60d4c9d1cef897"
    },
    {
        "author": "林迪",
        "dynasty": "宋",
        "type": "诗",
        "rhythmic": "",
        "title": "大涤洞天留题",
        "preface": "",
        "paragraphs": [
            "暇日来游九锁山，登龙踞虎恣跻攀。",
            "方瞳皓豁小天下，仙隠清越非人间。",
            "秘籍琼科辉映簇，白云朱鹤镇长闲。",
            "洞中丹灶开还未，愿觅刀圭驻瘠颜。"
        ],
        "notes": "",
        "id": "80debec803e9480608467bcb956a2655"
    }
]