[
    {
        "author": "陈鹏飞",
        "dynasty": "宋",
        "type": "诗",
        "rhythmic": "",
        "title": "赠邕管察推陈仲辅  其一",
        "preface": "",
        "paragraphs": [
            "阑干一幅鹅溪绢，中有五箴排小篆。",
            "古字今文认未了，火剂针铓俱瞑眩。",
            "平生卷轴有膏肓，首尾年来逾错乱。",
            "剩储药物走医门，掉头呕冷不下咽。",
            "一落泥头千丈强，谢君欲拯非手援。",
            "银钩小变科斗文，挂我床头星斗烂。",
            "退之处士阳冰手，驱逐习气车轮转。",
            "光芒照耀肝胆醒，两眼频看泪如霰。",
            "门前恶草锄又生，我病七年行复玩。",
            "会须著意课儿童，日日床头诵千遍。"
        ],
        "notes": "",
        "id": "7c7ade35be0e0003fe39244bbbb42392"
    },
    {
        "author": "陈鹏飞",
        "dynasty": "宋",
        "type": "诗",
        "rhythmic": "",
        "title": "赠邕管察推陈仲辅  其二",
        "preface": "",
        "paragraphs": [
            "幕下谁人识杲之，微闻赞画向莲池。",
            "登楼不恨乡关远，拄笏只言山色奇。",
            "直道自能消鬼魅，高人何处不轩羲。",
            "它年坐上话铜狄，可是蓬莱清浅时。"
        ],
        "notes": "",
        "id": "5cdb41fedd97ca8b463bedabcf1c914a"
    },
    {
        "author": "陈鹏飞",
        "dynasty": "宋",
        "type": "诗",
        "rhythmic": "",
        "title": "卓锡泉",
        "preface": "",
        "paragraphs": [
            "披沙觅山泉，不知泉在师锡端。",
            "借师锡端卓白石，不见师泉见山锡。",
            "须弥芥子本无别，离一离二别胡越。",
            "我师胡越俱一家，一念遍满恒河沙。",
            "沙河现作天人相，一杯普供人天饷。"
        ],
        "notes": "",
        "id": "d014066461385eeb4a8e64b154ca0aba"
    },
    {
        "author": "陈鹏飞",
        "dynasty": "宋",
        "type": "诗",
        "rhythmic": "",
        "title": "惠州作",
        "preface": "",
        "paragraphs": [
            "手撷春畦爪甲香，黄荑紫笋快先尝。",
            "我今骈邑无三百，只有园蔬一味长。"
        ],
        "notes": "",
        "id": "83058afe18d6522082eeec7ef0191185"
    }
]