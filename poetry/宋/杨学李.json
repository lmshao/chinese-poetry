[
    {
        "author": "杨学李",
        "dynasty": "宋",
        "type": "诗",
        "rhythmic": "",
        "title": "题汪水云诗卷",
        "preface": "",
        "paragraphs": [
            "野服意翛然，心无世网牵。",
            "衣冠旧朝士，湖海老诗仙。",
            "横槊思公瑾，登楼忆仲宣。",
            "潇湘风月好，何日理归船。"
        ],
        "notes": "",
        "id": "995ab1c438632556cb9e96a646bf4acb"
    },
    {
        "author": "杨学李",
        "dynasty": "宋",
        "type": "诗",
        "rhythmic": "",
        "title": "初秋夜坐",
        "preface": "",
        "paragraphs": [
            "青灯伴微吟，烦暑犹蒸炊。",
            "风声如山雷，怒落窗西篱。",
            "砌蛩泣候莎，老树鸣高枝。",
            "桂魄忽婵娟，夜气侵凉𫄨。",
            "莼羹岂不怀，未了一载痴。",
            "依依游子情，堂萱重驰思。",
            "祇将冰雪心，或可为母慈。",
            "清白为家箴，夫岂世俗知。",
            "南来秋复秋，賸喜瓜及期。",
            "娱亲已可望，须记思亲时。"
        ],
        "notes": "",
        "id": "ae5c74df7212ce9b6a7d43b019b243e9"
    },
    {
        "author": "杨学李",
        "dynasty": "宋",
        "type": "诗",
        "rhythmic": "",
        "title": "西郊晚步",
        "preface": "",
        "paragraphs": [
            "江城五月风雨余，岭南地僻少驰驱。",
            "政余长日无与俱，寻幽步屧城西隅。",
            "地平山远迷绿芜，垂阳深处闻鹧鸪。",
            "萦纡小径逅浮图，松风夹道如笙竽。",
            "清池冷浸秋水菰，如有露气侵庭梧。",
            "桃笙院静横竹奴，栩栩清梦游冰壶。",
            "觉来残照不可呼，更待好月同归涂。"
        ],
        "notes": "",
        "id": "25e3d81aafac890c84774a546fdf65a7"
    },
    {
        "author": "杨学李",
        "dynasty": "宋",
        "type": "诗",
        "rhythmic": "",
        "title": "望云楼",
        "preface": "",
        "paragraphs": [
            "楼前山色青如鬟，楼高夜映心斗寒。",
            "推窗纵目纳吟思，倚槛爽气生眉端。",
            "荒烟宿霭迷野甸，古崖怪石横惊湍。",
            "城孤下瞰天蘸碧，日永坐听风鸣銮。",
            "登临独慨城郭是，把酒一酹还三叹。",
            "虽未如元龙高卧之百尺，已不减庾公步月之游观。",
            "又何须黄鹤霄汉之浩渺，亦可想岳阳烟水之弥漫。",
            "岿然独立贺江许，已矣楼中沸歌舞。",
            "胜境无诗亦可羞，谩自簷楹庇风雨。",
            "望云人远迹生尘，祇有江流自今古。"
        ],
        "notes": "",
        "id": "233d9523376c052d2d7fb95a5b62685c"
    }
]