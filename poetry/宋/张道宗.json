[
    {
        "author": "张道宗",
        "dynasty": "宋",
        "type": "诗",
        "rhythmic": "",
        "title": "玉华山",
        "preface": "",
        "paragraphs": [
            "玉华山形鬰崷崒，白昼莽苍常生烟。",
            "近村百家湿翠黛，阴崖千尺淙寒泉。",
            "山根宛转抱河曲，河流倒影浸碧巅。",
            "文皇性热不奈暑，当时宫此安徒然。",
            "得非遍选天下胜，莫如兹地无烦喧。",
            "𫏐游已骇非俗骨，久驻直恐成真仙。",
            "何当借得神画笔，霜绡十幅图孱颜。"
        ],
        "notes": "",
        "id": "400535bb5817ae599e05f14cf94e8b69"
    },
    {
        "author": "张道宗",
        "dynasty": "宋",
        "type": "诗",
        "rhythmic": "",
        "title": "玉华寺",
        "preface": "",
        "paragraphs": [
            "殿阁依山古，寻春闲客行。",
            "谁知唐帝馆，今在梵王城。",
            "禾黍伤时变，松篁入夜清。",
            "惟余碧岩溜，依旧昔年声。"
        ],
        "notes": "",
        "id": "14bdbb57eeaed851ffeb3af1b7640294"
    }
]