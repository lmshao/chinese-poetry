[
    {
        "author": "翁逢龙",
        "dynasty": "宋",
        "type": "诗",
        "rhythmic": "",
        "title": "闰月见九华菊",
        "preface": "",
        "paragraphs": [
            "众草已枯霜，墙阴独自芳。",
            "旋开三四蕊，知为两重阳。",
            "酒恰今朝熟，花多一月香。",
            "又经风雨后，得尔慰凄凉。"
        ],
        "notes": "",
        "id": "677e06b3b451c11ccec8c67f5225d7c5"
    },
    {
        "author": "翁逢龙",
        "dynasty": "宋",
        "type": "诗",
        "rhythmic": "",
        "title": "天津桥",
        "preface": "",
        "paragraphs": [
            "下马过天津，听传禁漏频。",
            "惟怜一桥月，曾照六朝人。",
            "金剥宫门字，红飞粉壁尘。",
            "中官来宿内，因问帝乡亲。"
        ],
        "notes": "",
        "id": "e774f103033446a42addbeef79ee2209"
    },
    {
        "author": "翁逢龙",
        "dynasty": "宋",
        "type": "诗",
        "rhythmic": "",
        "title": "金山寺",
        "preface": "",
        "paragraphs": [
            "波涛涌处浮双塔，塔影高低树影边。",
            "山下虽无归寺路，门前却有过淮船。",
            "石峰隔水难寻水，井脉通泉易得泉。",
            "闻说老龙归洞口，几回惊起定僧禅。"
        ],
        "notes": "",
        "id": "03a7bd5e239ab2572bea47a3aaf29d55"
    },
    {
        "author": "翁逢龙",
        "dynasty": "宋",
        "type": "诗",
        "rhythmic": "",
        "title": "祈雪",
        "preface": "",
        "paragraphs": [
            "谷中草木几经春，敕额犹存古隶文。",
            "千里耕桑安土俗，一炉香火奉山君。",
            "多留姓字溪边石，惯见旌旗陇上云。",
            "太守若贤神自感，夜来入梦雪缤纷。"
        ],
        "notes": "",
        "id": "42fd99dd290512755042d8a2cc6076f6"
    },
    {
        "author": "翁逢龙",
        "dynasty": "宋",
        "type": "诗",
        "rhythmic": "",
        "title": "原西",
        "preface": "",
        "paragraphs": [
            "原西行来遍，独影在斜阳。",
            "骤雨晴明快，初秋早晚凉。",
            "猿摇山果落，麝浴涧泉香。",
            "不向闲中看，争知城郭忙。"
        ],
        "notes": "",
        "id": "f90b98307a3ce594aa087873abb099bc"
    },
    {
        "author": "翁逢龙",
        "dynasty": "宋",
        "type": "诗",
        "rhythmic": "",
        "title": "上马",
        "preface": "",
        "paragraphs": [
            "因行作游计，上马未须忙。",
            "旧路往来熟，新秋早晚凉。",
            "看图寻古迹，听语认同乡。",
            "一带陂塘近，西风菱藕香。"
        ],
        "notes": "",
        "id": "faa82a3d2660b6d249e750e407453c78"
    },
    {
        "author": "翁逢龙",
        "dynasty": "宋",
        "type": "诗",
        "rhythmic": "",
        "title": "过齐山人居",
        "preface": "",
        "paragraphs": [
            "自说住居年，山灵夙有缘。",
            "看经医病鹤，祭土凿新泉。",
            "食相过饥岁，眠蓑度雪天。",
            "所言非释老，难与世人传。"
        ],
        "notes": "",
        "id": "74320e9e6b4d688175e570b1092b7582"
    },
    {
        "author": "翁逢龙",
        "dynasty": "宋",
        "type": "诗",
        "rhythmic": "",
        "title": "官满借居",
        "preface": "",
        "paragraphs": [
            "尽装家具已回京，便觉身如片叶轻。",
            "近市借居人语杂，闭门独处自心清。",
            "雨中蹑屣青苔滑，烛下梳头白发明。",
            "余亦傍人簷底住，新来巢燕不须惊。"
        ],
        "notes": "",
        "id": "21fbe67998bb65f592c1c70fe2c82fc3"
    },
    {
        "author": "翁逢龙",
        "dynasty": "宋",
        "type": "诗",
        "rhythmic": "",
        "title": "夜读",
        "preface": "",
        "paragraphs": [
            "官事归来夜雪埋，儿曹灯火小茅斋。",
            "人家不必问贫富，但有读书声便佳。"
        ],
        "notes": "",
        "id": "16fafa99e523e0ed1177e7460972cca7"
    },
    {
        "author": "翁逢龙",
        "dynasty": "宋",
        "type": "诗",
        "rhythmic": "",
        "title": "曹娥庙",
        "preface": "",
        "paragraphs": [
            "再拜灵娥庙，魂清若可招。",
            "幡风吹古渡，帆月落残潮。",
            "碑有行人读，香多野客烧。",
            "迎神汉朝曲，时听起云霄。"
        ],
        "notes": "",
        "id": "a96c617df13d5f481c57fdcfb6c975d8"
    },
    {
        "author": "翁逢龙",
        "dynasty": "宋",
        "type": "诗",
        "rhythmic": "",
        "title": "曹娥墓",
        "preface": "",
        "paragraphs": [
            "何朝无朽骨，此地尚清阴。",
            "冢上独根树，江边孤女心。",
            "化钱烧石燥，落叶渍泥深。",
            "长有英灵在，风平烟浪沉。"
        ],
        "notes": "",
        "id": "bdf1548425807e78915b99054169a77c"
    },
    {
        "author": "翁逢龙",
        "dynasty": "宋",
        "type": "诗",
        "rhythmic": "",
        "title": "润州五州山",
        "preface": "",
        "paragraphs": [
            "五州山下路，樵牧自成群。",
            "涧浅泉交径，岩高石碍云。",
            "老松前代寺，异草贵人坟。",
            "更陟重冈望，江淮地势分。"
        ],
        "notes": "",
        "id": "e6fa409fcb3505b9934d84b3378d5716"
    },
    {
        "author": "翁逢龙",
        "dynasty": "宋",
        "type": "诗",
        "rhythmic": "",
        "title": "除夜怀弟",
        "preface": "",
        "paragraphs": [
            "为官与为客，相望各天涯。",
            "明日同添岁，何年共在家。",
            "梅飘几片雪，灯结两心花。",
            "前月书无报，多因道路赊。"
        ],
        "notes": "",
        "id": "cb0e24fc42e22f9c42bcad4a89103802"
    },
    {
        "author": "翁逢龙",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "知君游世磨不磷，往作道人之石友。"
        ],
        "notes": "",
        "id": "d5953d0a51ca466835b8c9e463096e40"
    }
]