[
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "己酉岁十一月二十六日避寇至龙潭院十二月十五日作五首  其一",
        "preface": "",
        "paragraphs": [
            "径转桥横水，林深寺据山。",
            "钟鱼告阒寂，松竹媚孱颜。",
            "避地欣有托，依僧成暂闲。",
            "东归路不隔，片片陇云还。"
        ],
        "notes": "",
        "id": "24805184a3102eea515963377c823efb"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "己酉岁十一月二十六日避寇至龙潭院十二月十五日作五首  其二",
        "preface": "",
        "paragraphs": [
            "突兀山椒寺，披榛二百年。",
            "刹从吾祖卜，席是里僧传。",
            "溪送无尽水，林供不断烟。",
            "囊中有余粒，假息且安眠。"
        ],
        "notes": "",
        "id": "703270fa24656b3dbf4e66ef3dae1692"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "己酉岁十一月二十六日避寇至龙潭院十二月十五日作五首  其三",
        "preface": "",
        "paragraphs": [
            "潭黑蛟龙宅，山青虎豹林。",
            "隠忧何日了，淹泊见冬深。",
            "薄雪恨还积，疏梅冷不禁。",
            "平生一樽酒，衰病废孤斟。"
        ],
        "notes": "",
        "id": "80cbcf3a2d46ae45ff363ef13a6a07c3"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "己酉岁十一月二十六日避寇至龙潭院十二月十五日作五首  其四",
        "preface": "",
        "paragraphs": [
            "杀气缠中土，妖征出泰阶。",
            "架桥凌禹穴，投策暗秦淮。",
            "匪兕歌何苦，非熊愿亦乖。",
            "申胥虽有泪，无地寄余怀。"
        ],
        "notes": "",
        "id": "d75820a566650f6443ca29516bccaa89"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "己酉岁十一月二十六日避寇至龙潭院十二月十五日作五首  其五",
        "preface": "",
        "paragraphs": [
            "宵旰忧虽切，咨谋策靡长。",
            "筑坛推骑劫，假节得糜芳。",
            "已矣重江险，哀哉古豫章。",
            "蓬茅今在否，矫首恨难忘。"
        ],
        "notes": "",
        "id": "d376eb781f7305a284ad944949a7de4b"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "次韵郑公实见赠二诗  其一",
        "preface": "",
        "paragraphs": [
            "郑侯风概似虞薰，醉饱初疑对苾芬。",
            "一日君尝南浦水，六年我踏宝峰云。",
            "诗情赋物已闻命，山色溪光傥见分。",
            "群盗何曾念王粲，相逢聊喜见斯文。"
        ],
        "notes": "",
        "id": "7abf4eee34179e2a2ab3856743741775"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "次韵郑公实见赠二诗  其二",
        "preface": "",
        "paragraphs": [
            "百濯生香真宝薰，中泠取水挹清芬。",
            "素娥影落秋宵月，白鹤翎翻春昼云。",
            "俗客来依禅客住，林花自与雨花分。",
            "扶倾不假迂儒力，敢倚笔端能缀文。"
        ],
        "notes": "",
        "id": "aeedcf2f88306b5e644d620c4982c503"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "宝峰读驹父壁间诗次其韵二首  其一",
        "preface": "",
        "paragraphs": [
            "兔迒通一线，笋舆度千寻。",
            "隔林见潭影，迎客有铃音。",
            "梵呗出广殿，飞舞来珍禽。",
            "履此胜绝境，一清尘虑心。"
        ],
        "notes": "",
        "id": "78fb4a79a9ba5c040f3036efb4eaaadb"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "宝峰读驹父壁间诗次其韵二首  其二",
        "preface": "",
        "paragraphs": [
            "仲氏趣玄远，造诣非尺寻。",
            "谁云干戈际，获睹金玉音。",
            "七日南山雾，一鸣幽谷禽。",
            "依然拂尘壁，愁绝见予心。"
        ],
        "notes": "",
        "id": "ad97191afa54195eccd02720b57112b4"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "次韵公实感遇",
        "preface": "",
        "paragraphs": [
            "求田问舍转头空，十口无家寄栗蓬。",
            "得失自怜婴世网，是非都欲问天公。",
            "绵绵不解溪边雨，淅淅无情松下风。",
            "頼有诗人排闷作，且吟佳句任穷通。"
        ],
        "notes": "",
        "id": "948577cbfbe05af947606e30a816c4ca"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "次韵公实雷雨",
        "preface": "",
        "paragraphs": [
            "惊雷势欲拔三山，急雨声如倒百川。",
            "但作奇寒侵客梦，若为一震静胡烟。",
            "田园荆棘漫流水，河洛腥膻今几年。",
            "拟扣九关牋帝所，人非大手笔非椽。"
        ],
        "notes": "",
        "id": "3831c7e73473de673b721acb90486e62"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "次韵公实喜晴二首  其一",
        "preface": "",
        "paragraphs": [
            "冻雨连三日，春膏过一犂。",
            "寺桥杯渡水，村径橇行泥。",
            "燠若生旸谷，寒收岂石犀。",
            "欲穷洪范理，夕室有青藜。"
        ],
        "notes": "",
        "id": "24ebfb895eda72e923dcda5c703eab83"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "次韵公实喜晴二首  其二",
        "preface": "",
        "paragraphs": [
            "持璧还投鹊，镕金恨作犂。",
            "行吟乘晓月，扶杖入春泥。",
            "愿学怀文豹，终惭秃角犀。",
            "徒歌无好语，野饭只羹藜。"
        ],
        "notes": "",
        "id": "9c2868bb8e52ba0d2028d8446796ca72"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "冯太冲置酒即事次公实韵",
        "preface": "",
        "paragraphs": [
            "故人同客寓，萧寺近清明。",
            "春事一樽酒，夜阑三尺檠。",
            "风流孔北海，文字汉西京。",
            "苦劝加餐饭，年来太瘦生。"
        ],
        "notes": "",
        "id": "fbf8341ed9eb4f37de21dae3fe5600b1"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "山中闻杜鹃",
        "preface": "",
        "paragraphs": [
            "山中二月闻杜鹃，百草争芳已销歇。",
            "绿阴初不待薰风，啼鸟区区自流血。",
            "北窗移灯欲三更，南山高林时一声。",
            "言归汝亦无归处，何用多言伤我情。"
        ],
        "notes": "",
        "id": "52a64fed7b1b4bcdb4137796c90f70b5"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "宝峰笋用公实韵",
        "preface": "",
        "paragraphs": [
            "绕寺千林笋，高低逐涧丘。",
            "参差舒凤尾，突兀长猫头。",
            "入鼎资甘脆，残杯且罢休。",
            "会须堪小艇，裁作海楂浮。"
        ],
        "notes": "",
        "id": "f64646468e6770793906146a63e597cc"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "公实示闲字韵诗怅然有感次韵奉和三首  其一",
        "preface": "",
        "paragraphs": [
            "晴晖生燠雨生寒，朱夏阳春季孟间。",
            "断雁哀猿金马客，落花流水石门山。",
            "早知蚁穴成何事，欲棹渔舟去不还。",
            "昭氏有琴无作止，亏成都任一机关。"
        ],
        "notes": "",
        "id": "3311d5c8d054e37d89dee5b86eb236a8"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "公实示闲字韵诗怅然有感次韵奉和三首  其二",
        "preface": "",
        "paragraphs": [
            "辍哭人歌行路难，畏人无地出人间。",
            "欣逢北海孙宾石，犹是江南庾子山。",
            "野草离离随意绿，群凫泛泛倦飞还。",
            "一川烟草松萝外，何处梯云叩九关。"
        ],
        "notes": "",
        "id": "68ef102f7d393b23aaa442329d0ff25a"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "公实示闲字韵诗怅然有感次韵奉和三首  其三",
        "preface": "",
        "paragraphs": [
            "此国非燕南赵北，我琴无濮上桑间。",
            "劳生聊作梦中梦，苦语莫酬山复山。",
            "触石白云数峰起，照人明月一钩还。",
            "德星已为荀陈聚，紫气休浮函谷关。"
        ],
        "notes": "",
        "id": "22602379a8405c8cbb8845055b476881"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "载酒邀公实同过西园食枇杷次公实韵",
        "preface": "",
        "paragraphs": [
            "有美枇杷子，三珍共一时。",
            "朱樱梁苑早，卢橘蜀都迟。",
            "载酒宁辞病，窥园似好奇。",
            "酬君要佳句，从古未题诗。"
        ],
        "notes": "",
        "id": "3894acef72149b7a1282640c9fbd4cdf"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "公实再赋枇杷次韵二首  其一",
        "preface": "",
        "paragraphs": [
            "连云葱蒨外，佳树枇杷林。",
            "味极东南美，恩知雨露深。",
            "山夫琢栗玉，谷鸟避丸金。",
            "永日羁栖意，兹焉一慰心。"
        ],
        "notes": "",
        "id": "53ba46d5595e191011e16b039c988e4d"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "公实再赋枇杷次韵二首  其二",
        "preface": "",
        "paragraphs": [
            "醽醁尊中酒，枇杷云外林。",
            "甘餐千颗尽，软语一杯深。",
            "老境宜扶杖，交情得断金。",
            "遗民伐荻去，真处即吾心。"
        ],
        "notes": "",
        "id": "69a91991e8eb80d3d63987c11e2643d9"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "公实作暴雨诗次其韵",
        "preface": "",
        "paragraphs": [
            "民生惟播殖，天意在农深。",
            "一夜盆倾雨，千家粒食心。",
            "知时占聚蚁，催种有鸣禽。",
            "喜是田间语，青青刺水针。"
        ],
        "notes": "",
        "id": "b882e82ccc4d571a05bd4bd241539b2e"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "次韵即事二首  其一",
        "preface": "",
        "paragraphs": [
            "自愧山林士，来炊萧寺烟。",
            "怨惊寄猿鹤，飞跃任鱼鸢。",
            "咄咄空中字，昏昏醉后眠。",
            "摛文非孟子，何以差狂颠。"
        ],
        "notes": "",
        "id": "f6e8ec0d364652a4b80cda7d68746732"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "次韵即事二首  其二",
        "preface": "",
        "paragraphs": [
            "寄榻逢僧夏，登场喜麦秋。",
            "一风将浃日，四月尚重裘。",
            "去矣吁何及，归欤幸少休。",
            "雨晴寒自戢，桂魄更添愁。"
        ],
        "notes": "",
        "id": "ee9f3d3ecb13776d80b1417d7b19f150"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "次韵野步",
        "preface": "",
        "paragraphs": [
            "意行无远近，山径自横斜。",
            "烟月生晴岭，风幡接暮霞。",
            "影归巢幕燕，声散宿林鸦。",
            "屣履相随处，僧垣即是家。"
        ],
        "notes": "",
        "id": "5391b0d978a6d074cc7f983a08be7950"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "游都梁山",
        "preface": "",
        "paragraphs": [
            "风吹古渡口，云满都梁山。",
            "执热厌偪仄，幽寻上孱颜。",
            "清泉似石乳，滴沥岩窦间。",
            "乞此一瓢饮，为祛千载烦。",
            "山灵知我意，殷然下层峦。",
            "散空作急雨，抉石出甘寒。",
            "一酌荡齿颊，三咽萦肺肝。",
            "轻躯变滞骨，尘鞅思灵关。",
            "来当踏云至，去当御风还。",
            "再拜谢神休，幸汝不我悭。"
        ],
        "notes": "",
        "id": "1775e3f5083b00ec0decabf314f63cd6"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "四月二十三日晚同太冲表之公实野步",
        "preface": "",
        "paragraphs": [
            "四山矗矗野田田，近是人烟远是村。",
            "鸟外疏钟灵隠寺，花边流水武陵源。",
            "有逢即画元非笔，所见皆诗本不言。",
            "闲看插秧欲忘返，杖藜徙倚到黄昏。"
        ],
        "notes": "",
        "id": "363c8c7d4c9cfb7ed795196be2693cf1"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "野步",
        "preface": "",
        "paragraphs": [
            "散策寻溪偶缓行，羁栖愁眼忽双明。",
            "非烟羃羃平芜合，倒影层层远翠横。",
            "鸥鹭低飞映山去，江湖一诺百金轻。",
            "直知已造洞天内，身在人间却自惊。"
        ],
        "notes": "",
        "id": "1e431aa58fe28e23e703051c9cb2fcad"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "石门中夏雨寒",
        "preface": "",
        "paragraphs": [
            "五年胡骑秽中原，四月江南尚薄寒。",
            "入昴谁能移太白，来朝我亦见呼韩。",
            "灌坛风雨行将戢，陋巷箪瓢且自宽。",
            "红日再中天地正，泥涂不辱汉衣冠。"
        ],
        "notes": "",
        "id": "6bc0ee6293d5db79841e1da4ccab1566"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "次韵即事",
        "preface": "",
        "paragraphs": [
            "端居入夏愁更新，不数多愁过一春。",
            "蹑虚难同若士去，取醉但与索郎亲。",
            "朝天几日车同轨，击地共唱胡无人。",
            "自许世才非管乐，聊将心事比雷陈。"
        ],
        "notes": "",
        "id": "a6ad58b55d97c519f58ff0492efe4e45"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "尝白酒用糜韵",
        "preface": "",
        "paragraphs": [
            "竹叶榴花久擅场，一尊云液胜椒浆。",
            "人惟任达常中圣，药自消忧不作狂。",
            "满泛冰甆无别色，错斟瓶水有真香。",
            "祇应剩酝逡巡酒，始耐仙山日月长。"
        ],
        "notes": "",
        "id": "6124464015e2ce743225ed954217d2bc"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "庚戌岁六月四日至洪城旧庐无复尺椽怅然伤怀用丙午岁迁居诗韵",
        "preface": "",
        "paragraphs": [
            "南州一炬火，我归无所归。",
            "六月下惊湍，一叶正复敧。",
            "空城何所有，城阙双阖扉。",
            "遗氓四五辈，𥈭眙虫鸟栖。",
            "潭潭大都府，灰灭余空基。",
            "委重者谁子，汝实凡且卑。",
            "蝼蚁轻民命，泥沙捐国赀。",
            "犬狼肆噬啮，敺逐乃其宜。",
            "胡为使群吠，如恶草蔓滋。",
            "哀哉三万室，钟此百六期。",
            "故居不可识，将是复疑非。",
            "阶前手种花，自怜托根微。",
            "露草相对泣，吟风作悲诗。",
            "人言城门火，鱼祸自靡遗。",
            "我亦无泪哭，且复一解颐。"
        ],
        "notes": "",
        "id": "76d766041cfc2b112672cc7fbb17fb30"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "病间和公实饮酒诗",
        "preface": "",
        "paragraphs": [
            "忧每伤人人亦忧，花蒙两眼雪蒙头。",
            "干戈满地不可触，蓑笠为家何处浮。",
            "秋入鸣蝉催暑去，酒如凝露与清谋。",
            "写成庾信江南赋，更续相如老倦游。"
        ],
        "notes": "",
        "id": "a6a060d9f3da57e61da98f9ae5448785"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "戏和公实感秋对酒",
        "preface": "",
        "paragraphs": [
            "青山爱客长青眼，白水知时泛白云。",
            "少日悲欢才一瞬，中星寒暑又平分。",
            "稻粱狼藉余栖亩，雀鼠穿窬自立勋。",
            "一叶已惊秋意早，映阶黄落更纷纷。"
        ],
        "notes": "",
        "id": "472dab3ed234866191fc396336ff41b7"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "次韵公实七月一日雨感怀二首  其一",
        "preface": "",
        "paragraphs": [
            "平生离俗得闲多，素发惊秋奈老何。",
            "宾从盘飧惟白石，意行供帐有青萝。",
            "御风独往松三径，踏月空归雪一蓑。",
            "短布单衣穷至骭，醉吟不作饭牛歌。"
        ],
        "notes": "",
        "id": "760a7d78869cfc66d3e41ceec16455a6"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "次韵公实七月一日雨感怀二首  其二",
        "preface": "",
        "paragraphs": [
            "日日愁随万绪多，遣愁不去若愁何。",
            "文书引睡繙黄卷，福地求生访绿萝。",
            "酒厌银瓶聊注瓦，衣辞锦袄且披蓑。",
            "五更风雨作金石，助我贯珠商颂歌。"
        ],
        "notes": "",
        "id": "8f2224c634f79f3fd32d8327dc7282cc"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "将去宝峰诵老杜更欲投何处赋五言三首  其一",
        "preface": "",
        "paragraphs": [
            "更欲投何处，乾坤老病身。",
            "穷愁但有骨，栖泊渺无津。",
            "岩穴探幽薮，人烟隔几秦。",
            "驱车上九折，回首想伤神。"
        ],
        "notes": "",
        "id": "8024d14d8348196eb0a4c377785e909b"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "将去宝峰诵老杜更欲投何处赋五言三首  其二",
        "preface": "",
        "paragraphs": [
            "更欲投何处，穷猿不择林。",
            "低回竹柏语，惨戚钟鱼心。",
            "邑邑出门泪，行行度岭吟。",
            "西江如可吸，在处海潮音。"
        ],
        "notes": "",
        "id": "8024d14d8348196eb0a4c377785e909b"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "将去宝峰诵老杜更欲投何处赋五言三首  其三",
        "preface": "",
        "paragraphs": [
            "更欲投何处，仙山不可窥。",
            "欲寻吴许迹，默与绮园期。",
            "裹饭随妻子，清秋问路歧。",
            "神真有汲引，逸驾或容追。"
        ],
        "notes": "",
        "id": "8024d14d8348196eb0a4c377785e909b"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "弈棋绝句二首  其一",
        "preface": "",
        "paragraphs": [
            "新秋遣闷只围棋，病不衔杯亦废诗。",
            "对局萧然两无语，个中君子有争时。"
        ],
        "notes": "",
        "id": "a77899f946dee968990a6012f29b3199"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "弈棋绝句二首  其二",
        "preface": "",
        "paragraphs": [
            "鹭落寒江鸦点汀，晴窗飞雹击槃声。",
            "方圆动静随机见，清簟疏帘眼倍明。"
        ],
        "notes": "",
        "id": "40c86d7f6eab883ed9529cecf568bcd9"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "又叠前韵二首  其一",
        "preface": "",
        "paragraphs": [
            "白日惟销一局棋，揽棋还诵李侯诗。",
            "旁观不作千年计，会有局成柯烂时。"
        ],
        "notes": "",
        "id": "fa47b88c1ce5066f254e6f60c3cd9a9e"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "又叠前韵二首  其二",
        "preface": "",
        "paragraphs": [
            "棋局醒心过博局，棋声娱耳胜琴声。",
            "少年此戏殊不恶，坐隠时闻夜达明。"
        ],
        "notes": "",
        "id": "de930a8ad0045fb4801ed7b892fc0b15"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "再赋弈棋五首  其一",
        "preface": "",
        "paragraphs": [
            "荆璞玉为子，井文楸作枰。",
            "有求惟别墅，不喜得宣城。",
            "跕跕飞鸢堕，丁丁伐木声。",
            "破愁逢一笑，无地著亏成。"
        ],
        "notes": "",
        "id": "a3f7d10f979ea444038cba7dbf03a7a5"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "再赋弈棋五首  其二",
        "preface": "",
        "paragraphs": [
            "祇园三日雨，碧涧一枰秋。",
            "试问酒中趣，何如林下幽。",
            "从他著虎口，寻我镇神头。",
            "惟悟争先法，当机与手谋。"
        ],
        "notes": "",
        "id": "3f1b004632f5f352ba90eabb9caafee1"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "再赋弈棋五首  其三",
        "preface": "",
        "paragraphs": [
            "不作丹朱戏，难禁清昼长。",
            "敢言白玉局，聊取紫罗囊。",
            "角道空传记，乘除自有方。",
            "儿童争画纸，漫学老夫狂。"
        ],
        "notes": "",
        "id": "831743be78035edf27521f949111df22"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "再赋弈棋五首  其四",
        "preface": "",
        "paragraphs": [
            "眉山非快手，弈胜亦欣然。",
            "变态一翻覆，几微系后先。",
            "陶公虑太过，雪女慧堪怜。",
            "张弛诚吾道，斯文许尔贤。"
        ],
        "notes": "",
        "id": "4061fdb7c5aed8654e44d74c3ea9bf0e"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "再赋弈棋五首  其五",
        "preface": "",
        "paragraphs": [
            "凝神迷远躅，致一有全功。",
            "皎皎妇姑月，冥冥鸿鹄风。",
            "置君愚宁子，议乐哂温公。",
            "谁谓商山老，飘然到橘中。"
        ],
        "notes": "",
        "id": "cc367ab6703bb0b94b60eb8cc488d414"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "越王山二首  其一",
        "preface": "",
        "paragraphs": [
            "朝登万仞冈，夕宿云霞间。",
            "越王昔何时，税驾宅此山。",
            "山巅有石室，险绝未可攀。",
            "烟树相映带，尚想飙轮还。",
            "文吴二仙子，腾踔跨两斑。",
            "俯仰五百秋，下视悲人寰。",
            "王室久荡析，世路方孔艰。",
            "我寻真人居，荷锄芟蓬菅。",
            "林泉依福地，樵汲闯灵关。",
            "庶以远兵革，返兹后死颜。"
        ],
        "notes": "",
        "id": "408f2ee8983e4cbccc79a4f6f0e0a463"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "越王山二首  其二",
        "preface": "",
        "paragraphs": [
            "越王名兹山，无复车马迹。",
            "绝顶有佳处，轩然大磐石。",
            "灵洞閟其中，神池荡其侧。",
            "云气朝夕生，合散一瞬息。",
            "吾闻王子搜，隠遁辞越国。",
            "玉舆去不返，丹灶鏁荆棘。",
            "二仙出季世，故老犹记识。",
            "遗踪落人间，不稽传宝墨。",
            "我睎伯夷清，愿作老聃役。",
            "脱身尘𡏖外，捄暍获三益。"
        ],
        "notes": "",
        "id": "a0dac1413900f96639a3ae4e6132a879"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "岭云",
        "preface": "",
        "paragraphs": [
            "吾居半山上，绕屋犹峻岭。",
            "举头即见之，坐卧作墙屏。",
            "忽复不可求，澒洞云万顷。",
            "初疑岸谷变，身不践人境。",
            "俄顷如故常，突兀在屋顶。",
            "隠现须臾间，变态莫记省。",
            "烟霞成痼疾，终日常炯炯。",
            "早阅金丹诀，未办卜灶井。",
            "世乱一丘壑，斯志或可逞。",
            "鸣猿落空岩，翥鹤飏晴影。",
            "石泉漱芳润，草木皆秀整。",
            "洞天有归路，未往心已领。"
        ],
        "notes": "",
        "id": "5152a0baf3e38fc96fdef30b4ce85a0a"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "从宝峰长老惟足求猫头笋",
        "preface": "",
        "paragraphs": [
            "不识猫头笋，还思马祖山。",
            "庭兰生旧茁，绷锦换新斑。",
            "蕴玉争怀宝，登盘想饫餐。",
            "分甘须剩㔉，远助一瓢箪。"
        ],
        "notes": "",
        "id": "f796580a809704aac658eeb392e69264"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "食榧子",
        "preface": "",
        "paragraphs": [
            "若榴资彭粮，榧实伐彭兵。",
            "三彭穴身中，各以尸自名。",
            "伺隙戕所托，睢盱为己荣。",
            "仙山无凡木，榧林高且清。",
            "八月实累累，斗量亦囊盛。",
            "盈盘得恣食，不与汝粮并。",
            "嗟汝小黠耳，安所逃汝生。",
            "蚤读黄老书，五牙漱琅英。",
            "虽微玉山果，知汝久已行。",
            "丧乱食不足，长饥病所婴。",
            "蟠桃未能致，橡栗庶可营。",
            "作诗颂榧子，期子以主盟。"
        ],
        "notes": "",
        "id": "f347c20d5b671a41e59e7f03def2bd33"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "十月十五日山中下视云气自山椒出已而弥漫咫尺不辨岩谷戏成五言一首",
        "preface": "",
        "paragraphs": [
            "一岁下元日，千山小雪天。",
            "云层生远壑，雨渰隔平川。",
            "放牧虚横笛，樵苏乐静眠。",
            "遥知载酒客，无路到斋前。"
        ],
        "notes": "",
        "id": "66bb542877976a2133fc9e26840435d4"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "十月十六日",
        "preface": "",
        "paragraphs": [
            "云气依然合，山蹊旧不通。",
            "虀盐犹可问，牢醴顿成空。",
            "细觅泉声外，疏篱犬吠中。",
            "无人披宿雾，采药过庞公。"
        ],
        "notes": "",
        "id": "1031eed33695d6ee89af542df4e71235"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "南城邓氏亭",
        "preface": "",
        "paragraphs": [
            "小麦青青山一曲，江南千里伤春目。",
            "盱母江头唤渡人，遥指麻源第三谷。",
            "裹盐包饭各匆匆，回首烟霞楼观中。",
            "诗成更觅羊何和，犹是前身内史公。"
        ],
        "notes": "",
        "id": "00b983de92549b6911a2153fdb1c99b0"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "游麻姑山仙都观",
        "preface": "",
        "paragraphs": [
            "浥露出南郭，遵涂眄西岭。",
            "幽寻不惮远，陟𪩘造殊境。",
            "悬瀑泻天路，高斋跨参井。",
            "麻姑固神人，上下凌倒景。",
            "逸驾不容追，遗踪抟尘影。",
            "仙坛独岿然，藓蚀此山顶。",
            "古屋鸣鸺鹠，污池浴蛙黾。",
            "葛颜有异闻，源委邈难省。",
            "空余丰碑字，欻若猊骥骋。",
            "永言赏心遇，所乐尘务屏。",
            "濯缨欲师孔，斲鼻还思郢。",
            "安得斯人徒，置论挈裘领。",
            "圣真岂远而，炯炯金在鑛。",
            "九渊孕明月，七返閟神鼎。",
            "至道如可求，汲深愿修绠。"
        ],
        "notes": "",
        "id": "b119f21738e037537a2e705006bbbc9f"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "静思院上元日二首  其一",
        "preface": "",
        "paragraphs": [
            "麻姑山换越王山，忆昨下元今上元。",
            "老去休惊长客寓，春来不拟问田园。",
            "畏途豺虎中原近，挟日风云四海昏。",
            "梦绕潇湘无落处，凭谁楚些与招魂。"
        ],
        "notes": "",
        "id": "ea1326f6827bf38ea735e44f5156788f"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "静思院上元日二首  其二",
        "preface": "",
        "paragraphs": [
            "欲趋严跸万重山，且酌清尊庆改元。",
            "穑事何时销剑戟，贤书不用到丘园。",
            "伤心华屋灯如昼，触眼荒涂犬吠昏。",
            "今日江东须管仲，可怜穷寇尚游魂。"
        ],
        "notes": "",
        "id": "71dc82e7ca21750b9c8ea317dd8abfd8"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "云溪院",
        "preface": "",
        "paragraphs": [
            "水竹依山住，烟霞并舍分。",
            "秋添中夜雨，冷浸一溪云。",
            "满目干戈地，关心鸟兽群。",
            "归涂如可问，猛犬莫狺狺。"
        ],
        "notes": "",
        "id": "d27c519a42a9a2b7add49b3569df7f52"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "二月十二日偶成",
        "preface": "",
        "paragraphs": [
            "金谿东行二十里，高即登山下临水。",
            "乱山中断水横流，水际招提对山起。",
            "丹青像设半泥涂，野僧一饭无钟鱼。",
            "散策闲寻笋蕨芽，密林时逢桃李花。"
        ],
        "notes": "",
        "id": "38c6d0c4fa0f6c445b578309cec905b6"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "信州逢寒食",
        "preface": "",
        "paragraphs": [
            "客行寒食路，春晚上饶城。",
            "野寺鸟乌乐，山蹊荆棘生。",
            "人随乘雁集，地隔一牛鸣。",
            "俛首征途内，官曹何日清。"
        ],
        "notes": "",
        "id": "321e108436191e78ce56180056272676"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "题盛彦光邱壑轩",
        "preface": "",
        "paragraphs": [
            "盛子卜居南涧滨，开轩自比葛天民。",
            "一丘一壑有能事，三浴三薰无俗尘。",
            "闲逐逸人同执射，偶逢渔父亦垂纶。",
            "此轩成毁吾何预，画著岩间恐未真。"
        ],
        "notes": "",
        "id": "22a3e5c5eb61f1f6d020a66dd07e4d6a"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "代简呈信州李使君",
        "preface": "",
        "paragraphs": [
            "万斛谁能破客愁，一尊风味泛醇酘。",
            "中丞自许怜渔父，鬲上无端住督邮。",
            "必使索郎频有顾，也知欢伯解消忧。",
            "苏州刺史诗盈卷，还忆山僧冷病不。"
        ],
        "notes": "",
        "id": "c439ca2b5a010ffac8be2930c6dbd0e1"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "晓发鹅湖",
        "preface": "",
        "paragraphs": [
            "万松参岭路，千亩动春耕。",
            "不复红鹅下，空余碧涧横。",
            "佛扃穿缥缈，仙驭锁峥嵘。",
            "道释分殊境，篮舆许我行。"
        ],
        "notes": "",
        "id": "60851659915662c04dd3733cf3462624"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "古田县",
        "preface": "",
        "paragraphs": [
            "勾吴于越通舟车，南走瓯闽城百余。",
            "凿山架桥穷奥区，班春不行犹一墟。",
            "此邦自与桃源并，不能深藏即人境。",
            "五百年间阅战争，淳朴散尽狙诈生。"
        ],
        "notes": "",
        "id": "586a809f1326cda7935382c573d24711"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "次韵和古田县丞方景南见惠诗",
        "preface": "",
        "paragraphs": [
            "疏慵我似海鸥闲，文采君如雾豹斑。",
            "不省流离思乐土，深知向往愧高山。",
            "低飞乳燕声相接，小叩华鲸梦亦还。",
            "共看围棋欲终日，忘年初在立谈间。"
        ],
        "notes": "",
        "id": "71ba37f1272c0f39b74ce8f14e247fa1"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "游石鼓山涌泉院",
        "preface": "",
        "paragraphs": [
            "昔闻石鼓鸣，今作石鼓游。",
            "击拊久已息，甲兵殊未休。",
            "精庐庄严海，百室云雾浮。",
            "维时当长夏，萧飒如凉秋。",
            "高崖不见日，老木枝相樛。",
            "灵泉发嵌窦，下注千仞沟。",
            "向来经行人，颇以名字留。",
            "俯仰百年内，磨镌遍岩幽。",
            "石桥可坐卧，清绝无等俦。",
            "众山合沓来，响答相献酬。",
            "虽逢会心欣，未弭当世忧。",
            "不知稽山上，复有胜处不。",
            "六飞尚东巡，狐兔穴中州。",
            "戈鋋塞河洛，冠盖集闽瓯。",
            "堕此吠雪国，烈火烂不收。",
            "炎飙方焚轮，赫曦欲停辀。",
            "微生类焦谷，兹焉得依投。",
            "一乘凌风翰，濯缨天汉流。"
        ],
        "notes": "",
        "id": "0d4608140cb0a99294fb7d7574971364"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "石湖院",
        "preface": "",
        "paragraphs": [
            "古木参天水一沟，潮来曲折可藏舟。",
            "招提密映晴岚起，沧海潜通夜气浮。",
            "丹荔荐盘惊北客，赤𫊻供馔识炎洲。",
            "却疑江左知名士，不作乘桴浩荡游。"
        ],
        "notes": "",
        "id": "669b7ceb649fe880eaf809c4471728ed"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "初食生荔枝二首  其一",
        "preface": "",
        "paragraphs": [
            "六月寓闽山，初逢荔子丹。",
            "皱红分颗颗，凝白作团团。",
            "品目诚无限，珍甘拟亦难。",
            "不劳走马使，安坐得加餐。"
        ],
        "notes": "",
        "id": "8280b0947362e6f2696f1c428a25ed39"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "初食生荔枝二首  其二",
        "preface": "",
        "paragraphs": [
            "独擅东南美，谁知十八娘。",
            "笑颦俱有味，朱粉不迷香。",
            "璀璨珠生掌，清泠露入囊。",
            "风流须第一，饤座每难忘。"
        ],
        "notes": "",
        "id": "2af50400b661fa9a8c4e00845aa46406"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "秋日登万岁寺平远台次糜韵",
        "preface": "",
        "paragraphs": [
            "山川信美自愁多，岭海穷途可若何。",
            "倦客难寻越绝记，畸人但唱郢中歌。",
            "天香不入伊蒲塞，佛水犹开优钵罗。",
            "还是浮云韬白日，凤凰台上一经过。"
        ],
        "notes": "",
        "id": "75ba93180249c8c867940dd9a0877872"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "次韵和了信上座",
        "preface": "",
        "paragraphs": [
            "天公下观戏鱼龙，分披惇物隳岱宗。",
            "尘沙欲枯罔象眼，酒醴难浇磊块胸。",
            "会稽之南曰闽海，东行万里因雄风。",
            "二儿得邑古长乐，意拟分治三山中。",
            "门张雀罗即我室，吊影不识求羊踪。",
            "担簦挟卷者谁氏，捉笔言诗有此公。",
            "纷纷道旁皆苦李，辛酸交攻无复理。",
            "入林初闻薝卜香，知味自觉醍醐美。",
            "今时杜陵见老人，他日汤休望吾子。",
            "我观蓬壶才一水，桐柏罗浮相对起。",
            "赤乌衔符得宝书，青鸟拂簷来报喜。",
            "君能无事如懒残，吾儿傥不惭张底。"
        ],
        "notes": "",
        "id": "3dd7497ed22c33702dcf9cc35aa7752b"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "题团栾图",
        "preface": "",
        "paragraphs": [
            "一老灭尘虑，七儿同静缘。",
            "境超法界观，身作地行仙。",
            "男女非殊相，丹青亦浪传。",
            "襄阳聚首话，犹是在家禅。"
        ],
        "notes": "",
        "id": "9bdc445cd14fce6c5ad8822ec752d7a7"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "社日宇文德和送酒次糜韵",
        "preface": "",
        "paragraphs": [
            "羁游苦似泽藏山，老境难希药驻颜。",
            "日日寻香穿窈窕，行行止渴漱潺湲。",
            "忽闻欢伯来倾盖，无数愁城尽斩关。",
            "多谢天公爱狂客，九衢忙里独偷闲。"
        ],
        "notes": "",
        "id": "980cdd7a6c0138afb29dde9b3e063f65"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "次韵许子大王丰父圆明送春之作",
        "preface": "",
        "paragraphs": [
            "𫛸鴂能愁物外人，芳菲聊借梦中身。",
            "要知琼刃非凡骨，信有金庭不尽春。",
            "伯雅相将浮鸭绿，素娥应共踏蟾银。",
            "休惊丽句同仙授，王许从来侍帝宸。"
        ],
        "notes": "",
        "id": "5d608a9e1ddec9347837d6b76fbec62a"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "次韵许子大李丞相宅牡丹芍药诗",
        "preface": "",
        "paragraphs": [
            "山丹丽质冠年华，复有余容殿百花。",
            "看取三春如转影，折来一笑是生涯。",
            "绮罗不妒倾城色，蜂蝶难窥上相家。",
            "京国十年昏病眼，可怜风雨落朝霞。"
        ],
        "notes": "",
        "id": "2a9c49d3795a41ee6c970f7fe4922d94"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "福州程使君止戈堂二首  其一",
        "preface": "",
        "paragraphs": [
            "瓯山闽海两高深，幕府同开阅古今。",
            "堂号止戈贤守意，郡名长乐圣君心。",
            "行看铸剑为农器，即有飞鸮集泮林。",
            "比日东南是洙泗，喜闻弦诵发清音。"
        ],
        "notes": "",
        "id": "f8ba51f7389e849204bae44c290e74e1"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "福州程使君止戈堂二首  其二",
        "preface": "",
        "paragraphs": [
            "跳梁山谷有顽民，电扫风除一聚尘。",
            "排闼江山千里眼，满庭桃李四时春。",
            "定知当宁思龚遂，政恐攀舆借寇恂。",
            "谁是诸侯老宾客，酣歌应许杜陵人。"
        ],
        "notes": "",
        "id": "9ac742aad86503b22cc6af4e57f6ce62"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "闻师川谏议至漳州作建除字诗十二韵迓之",
        "preface": "",
        "paragraphs": [
            "建武下诏书，海峤识明主。",
            "除吏得阳城，所喜逸民举。",
            "满腹怀经纶，笔间含露雨。",
            "平生相期心，中兴尔乎取。",
            "定交自畴昔，契阔及再暑。",
            "执热子南来，五月憩漳浦。",
            "破啼谋一笑，预置风月俎。",
            "危言傥可陈，正学当尽吐。",
            "成亏在须臾，得失宜熟数。",
            "收功谢王魏，取道迹傅吕。",
            "开兹众正路，慰彼苍生苦。",
            "闭关拒他盗，拂席招巢许。"
        ],
        "notes": "",
        "id": "900721cbad38beb0964e21491ff388ea"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "坐上呈师川有怀驹父",
        "preface": "",
        "paragraphs": [
            "上坡谏议立清班，入奉威颜咫尺天。",
            "仲氏三山久憔悴，征君五岭亦迍邅。",
            "欣逢白鹤归华表，更想黄能出羽渊。",
            "客舍一樽双泪落，相逢里社复何年。"
        ],
        "notes": "",
        "id": "c2c098f54cb4810b6c0afd6d6cf0bfa3"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "师川见和再用元韵",
        "preface": "",
        "paragraphs": [
            "河洛中秋已凛然，瓯闽八月尚炎天。",
            "方怀许国忠言切，不计归途道里邅。",
            "子产未能忘季札，太阿应必待龙渊。",
            "树人树木有明算，谁谓百年同十年。"
        ],
        "notes": "",
        "id": "c8fd59eb977d2846a7ea1e3cf11cc3fa"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "铅山县石井院",
        "preface": "",
        "paragraphs": [
            "两年再踏铅山路，今日初尝石井泉。",
            "碧玉岩边瀹汤餠，全胜五鼎击肥鲜。"
        ],
        "notes": "",
        "id": "481be865718ae0626b90315cb6c67d5b"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "初入浙中三首  其一",
        "preface": "",
        "paragraphs": [
            "松竹笼官道，牛羊食野田。",
            "岊山低送客，荡水远涵天。",
            "乍听吴儿语，初逢伧父船。",
            "平生足未历，聊以慰华颠。"
        ],
        "notes": "",
        "id": "e130abb6ab57e9a52a0751048c7e5194"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "初入浙中三首  其二",
        "preface": "",
        "paragraphs": [
            "我生豫章汭，游宦在京华。",
            "百粤非吾土，三吴亦尔家。",
            "客星严濑钓，西子越溪纱。",
            "一洗眵昏眼，如乘上汉槎。"
        ],
        "notes": "",
        "id": "cd324ee999988978e2b058486520b06d"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "初入浙中三首  其三",
        "preface": "",
        "paragraphs": [
            "山村柿栗熟，客舍稻粱秋。",
            "池足能言鸭，蹊多喘月牛。",
            "如闻息战鬭，剩欲起歌讴。",
            "鼓檝临江誓，谁为祖豫州。"
        ],
        "notes": "",
        "id": "40553f1c337e35c62609a1adac5dfd5a"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "立秋日上饶郡偶成二首  其一",
        "preface": "",
        "paragraphs": [
            "承明非厌直，衰疾自投闲。",
            "江汉蒸炊内，盘盂嗒哈间。",
            "层冰万里梦，谒帝九重关。",
            "愿借抟风翼，追游物外山。"
        ],
        "notes": "",
        "id": "a3ce9d890a3c183ac0556e3e9cbfc5dd"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "立秋日上饶郡偶成二首  其二",
        "preface": "",
        "paragraphs": [
            "平生逃暑饮，病著不濡唇。",
            "熨齿甘瓜冷，流匙香粒匀。",
            "加餐虽意决，对案已眉颦。",
            "却叹廉颇老，犹为善饭人。"
        ],
        "notes": "",
        "id": "97a731c3af06bd059a64ebce1647baf2"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "盛彦光次韵见和复用前韵因以自叹  其一",
        "preface": "",
        "paragraphs": [
            "星织乌同织，鹤闲鸥亦闲。",
            "问君离俗久，何事落人间。",
            "末伏秋无雨，残歊昼掩关。",
            "寒泉聊洗耳，清冷似吾山。"
        ],
        "notes": "",
        "id": "8782efa4038ab689fd7ba59dfda4ccd8"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "盛彦光次韵见和复用前韵因以自叹  其二",
        "preface": "",
        "paragraphs": [
            "凉飙将透齿，烈火谢燋唇。",
            "壁织梭梭应，簷珠颗颗匀。",
            "隠忧成独乐，浅笑换深颦。",
            "更上藐姑射，问途冰雪人。"
        ],
        "notes": "",
        "id": "30a7a66c232cf2d1c22c73ba773dc68c"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "梦中作四言用前韵二首  其一",
        "preface": "",
        "paragraphs": [
            "事有怕爱，语分忙闲。",
            "左右前后，内外中间。",
            "青云千里，紫气浮关。",
            "五星东井，微臣北山。"
        ],
        "notes": "",
        "id": "d5d83a838423e3548b44fbef0e7af79a"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "梦中作四言用前韵二首  其二",
        "preface": "",
        "paragraphs": [
            "鶂鶂珍腿，猩猩美唇。",
            "醴齐调适，勺药和匀。",
            "老商嬉笑，西施解颦。",
            "倦龟若士，翳桑饿人。"
        ],
        "notes": "",
        "id": "1c83f6464307152ae1158830ead5b36a"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "再次四言韵二首  其一",
        "preface": "",
        "paragraphs": [
            "执虎入圈，絷驹在闲。",
            "志六合外，身十亩间。",
            "组系单于，泥封函关。",
            "乐我丛桂，淮南小山。"
        ],
        "notes": "",
        "id": "46fd8c78c2fa346b4e83ee9df59ed7b6"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "再次四言韵二首  其二",
        "preface": "",
        "paragraphs": [
            "鲁兄卫弟，虞齿虢唇。",
            "倚伏相因，否泰惟匀。",
            "履兹艰虞，慎厥笑颦。",
            "水清见石，天定胜人。"
        ],
        "notes": "",
        "id": "d320dd23de872fc5e18e52bb99a209f9"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "三次四言韵二首  其一",
        "preface": "",
        "paragraphs": [
            "入圣有域，存诚以闲。",
            "德不德上，材不材间。",
            "堂上不粪，门设常关。",
            "鄙哉丘垤，覆篑为山。"
        ],
        "notes": "",
        "id": "3d88076d5dfca411f0eddefaa1b36870"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "三次四言韵二首  其二",
        "preface": "",
        "paragraphs": [
            "编贝皓齿，含朱绛唇。",
            "甄陶圆熟，琢削细匀。",
            "不笑不言，倚席以颦。",
            "商略有此，为若而人。"
        ],
        "notes": "",
        "id": "e381ce6a4f33ec198a478b5dbbd5a0ac"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "秋分日偶成",
        "preface": "",
        "paragraphs": [
            "洪崖山下一臞儒，碧玉岩边抱病夫。",
            "永日翛然无复事，人欺憔悴鬼揶揄。"
        ],
        "notes": "",
        "id": "0a1306d7c11a5d1c490f27c4a3b7c4fa"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "曾仲共和予春日登滕王阁诗盖旧诗也复次韵",
        "preface": "",
        "paragraphs": [
            "西江东畔见江楼，江月江风万斛愁。",
            "试问海潮应念我，为将双泪到南州。"
        ],
        "notes": "",
        "id": "349334a61f8b055d701e8eda8346593e"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "蜡梅",
        "preface": "",
        "paragraphs": [
            "见江楼下蜡梅花，香扑金尊醉落霞。",
            "独依东风如梦觉，一枝春色别人家。"
        ],
        "notes": "",
        "id": "e80db82f685836985af6c0caa7961048"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "人日",
        "preface": "",
        "paragraphs": [
            "开岁逢人日，吾衰不梦周。",
            "家书生远恨，客舍起离忧。",
            "朔雪惊南服，江梅笑陇头。",
            "谁能结彩胜，一为散春愁。"
        ],
        "notes": "",
        "id": "472ca4e37b15cd65a9eb171032e74275"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "钟乳",
        "preface": "",
        "paragraphs": [
            "钟乳宜为粉，扶衰老所便。",
            "缄藏鹅管细，冶炼玉丸坚。",
            "石髓诚难值，云腴恐浪传。",
            "刀圭聊已疾，未敢议真仙。"
        ],
        "notes": "",
        "id": "c7fd2bd7c1e6f6a93867142a34a6fe76"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "叶少蕴出示郑先觉阅骏图为作长歌",
        "preface": "",
        "paragraphs": [
            "丹青得名曹将军，画马已来无复人。",
            "诸生韩干受肉法，绝足亦传沙苑真。",
            "儒林望郎李公麟，曹韩复生能与邻。",
            "心胸可纳天西极，纨素频空粪北群。",
            "郑生晚识李侯比，自许笔端轻万里。",
            "山川初出大宛城，翰墨犹沾渥洼水。",
            "汗血歕沙指顾间，雾鬣风鬃卷中起。",
            "戏成十马皆龙材，前有飞黄后山子。",
            "叶公好尚有祖风，苦爱真龙似画龙。",
            "千金不惜市骏骨，睥睨神物秋毫中。",
            "英雄尝闻妾换马，意气欲将诗换画。",
            "诗工画妙两崛奇，谷量马观未论价。",
            "公诗自是生骅骝，恨公不身亲李侯，向来曹韩空白头。"
        ],
        "notes": "",
        "id": "be95f34545f817b36b43039dd5262d45"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "和曾仲共大风折木歌",
        "preface": "",
        "paragraphs": [
            "疾风岌嶪土囊口，阳崖中裂阴崖吼。",
            "南山乔木大百围，顷刻翦伐如断臼。",
            "修枝偃蹇掷龙蛇，直干崩山塞岩岫。",
            "干云蔽日扫地空，掣电奔霆翻覆手。",
            "山灵掩泣惋惜深，匠石含悲涕洟久。",
            "折臂而公黥而王，精金当镕玉当剖。",
            "断木刳为浮海航，路指银河上牛斗。",
            "委余犹得宫殿材，琐细亦蒙梁栋取。",
            "万斛之舟可弗论，大厦帡幪此焉有。",
            "狂飙卷空欲奚为，寿被金石长不朽。",
            "天生大材将有用，乖逢相因孰先后。",
            "嗟尔干枫与枯柳，摧折为薪尚谁咎。"
        ],
        "notes": "",
        "id": "a300394be61de7ffe24643fa9aa3ba3c"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "楚州阻水涨怀汪信民吕居仁二士四言",
        "preface": "",
        "paragraphs": [
            "大江北理，长淮西逝。",
            "厥隩射阳，城邑岳峙。",
            "凿渠而漕，首淮江尾。",
            "舳舻岢峨，连樯千里。",
            "青雀翩翩，彩虹嶷嶷。",
            "梁跼舟蹐，限兹潢水。",
            "昔我至止，得二国士。",
            "箪瓢相乐，汪吕氏子。",
            "于今几年，乖隔生死。",
            "梗泛萍飘，乃复于此。",
            "菱花浄吐，鹭羽徐起。",
            "如欲我留，盼睐以喜。",
            "俯仰山川，感念成毁。",
            "一瞬千古，寓非予耻。"
        ],
        "notes": "",
        "id": "a8775ce122b191fbc7b40631218e323c"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "奉送驹父师川二郎中赴召四言",
        "preface": "",
        "paragraphs": [
            "火中暑退，庚伏在娄。",
            "赫炽方炎，金石欲流。",
            "之二大夫，服章紑紑。",
            "文昌台郎，祗命是忧。",
            "中江有舳，中涂有辀。",
            "风樯雨毂，长夏为秋。",
            "白云在天，崒如岩丘。",
            "倏忽西东，不我告谋。",
            "翩翩者鹄，俯瞩鱼游。",
            "将逝复止，矫影河洲。",
            "嗟予去国，三葛于休。",
            "止车生耳，永谢鸣驺。",
            "挥袂江干，长啸林幽。"
        ],
        "notes": "",
        "id": "07dabdaf4fada685652e75f056fcf57f"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "迁居",
        "preface": "",
        "paragraphs": [
            "从宦三十载，故山凡几归。",
            "昔归尚有屋，再归已倾欹。",
            "今归但乔木，竹落荆薪扉。",
            "上为鹳鸟都，下为鸡犬栖。",
            "相彼东北隅，三亩以为基。",
            "积块与运甓，实漥而培庳。",
            "成兹道傍舍，空我橐中赀。",
            "堂室敢即安，牖户适所宜。",
            "嘉树三四株，当窗发华滋。",
            "馨香入怀袖，似与迁徙期。",
            "我今六十老，岂不知前非。",
            "咨谋愚见拾，就列筋力微。",
            "窃食奉祠禄，永负伐檀诗。",
            "松楸幸在望，邻曲不见遗。",
            "葛巾随里社，庶以保期颐。"
        ],
        "notes": "",
        "id": "1889bfb768a84d1af9cbff4e2952a39b"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "次韵公实与用中夜话",
        "preface": "",
        "paragraphs": [
            "贤哉郑圃客，去为五浆惊。",
            "解榻栖云表，开窗纳水声。",
            "忽逢京国旧，相对夜灯明。",
            "叹息胡证老，犹思摘铁檠。"
        ],
        "notes": "",
        "id": "eaf6ea5c1e52508049294563a160ca2f"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "玉女峰",
        "preface": "",
        "paragraphs": [
            "玉女何时见，兹峰独挺群。",
            "古容余佛座，虚室但𬬻薰。",
            "林隠投壶电，山藏出岫云。",
            "自惭非屈宋，欲赋不成文。"
        ],
        "notes": "",
        "id": "29539c4eb03a9897fb9ed8b3444b2cb2"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "再任秘书少监",
        "preface": "",
        "paragraphs": [
            "再入兰台逢旧史，重游东观阅新书。",
            "家徒四壁今无屋，谁为君王奏子虚。"
        ],
        "notes": "",
        "id": "6eedab5d99383c2b65a5661ea295b88c"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "绝句",
        "preface": "",
        "paragraphs": [
            "桃花浪打散花楼，南浦西山送客愁。",
            "为理伊州十二叠，缓歌声里看洪州。"
        ],
        "notes": "",
        "id": "1d7e24b0c291cb6d4b8febaa0881b4e2"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "逍遥阁",
        "preface": "",
        "paragraphs": [
            "杰阁龙楼依翠微，中秋午夜望清辉。",
            "桂枝委地三千尺，柏影垂坛四十围。",
            "箫鼓或疑风雨下，云霞犹想锦帆飞。",
            "只今井臼依然在，不见归来丁令威。"
        ],
        "notes": "",
        "id": "496555686887976e32fd998345d04d72"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "玉女峰",
        "preface": "",
        "paragraphs": [
            "曾折山花献阿魔，茫茫仙意果如何。",
            "千年旧迹今芜没，惟有长松挂茑萝。"
        ],
        "notes": "",
        "id": "6cccd1bdc6da7dfb99fbf758dafab442"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "处世真同逐队鱼。"
        ],
        "notes": "",
        "id": "6eb07adb8417e5d6fcd6d9ade869f289"
    },
    {
        "author": "洪炎",
        "dynasty": "宋",
        "type": "诗",
        "rhythmic": "",
        "title": "存目",
        "preface": "",
        "paragraphs": [
            "诗题：胡伟《宫词集句》句首：不应青女妒容华。"
        ],
        "notes": "",
        "id": "92323516b1496529c1d05e989f9c8809"
    }
]