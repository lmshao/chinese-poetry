[
    {
        "author": "孙迪",
        "dynasty": "宋",
        "type": "诗",
        "rhythmic": "",
        "title": "过惠山皞老试茶二首  其一",
        "preface": "",
        "paragraphs": [
            "萧萧阿兰若，桑苎有故家。",
            "佛屋倚高寒，僧蹊抱欹斜。",
            "殷勤泉下客，流落瘴海涯。",
            "蜑酒压梨楂，蛮烹啗蝇蛇。",
            "光洁镜一奁，影照空自嗟。",
            "老僧荐茗粥，芳鲜凝露华。",
            "驱除鼻中雷，扫尽眼界花。",
            "飘飘思凌云，摄身上苍霞。"
        ],
        "notes": "",
        "id": "09004f7a418f061eda296bafe05c1855"
    },
    {
        "author": "孙迪",
        "dynasty": "宋",
        "type": "诗",
        "rhythmic": "",
        "title": "过惠山皞老试茶二首  其二",
        "preface": "",
        "paragraphs": [
            "战尘霾汉天，猎火焮尘地。",
            "一筇遗垢氛，步入青莲寺。",
            "耽耽九龙盘，一壑埋老翠。",
            "倚天松骨大，粘碧苔𩬊细。",
            "道人本臞儒，得法妙出世。",
            "胸中万斛泉，洗尽蔬笋气。",
            "天风吹泠泠，助我鸣鼓吹。",
            "名为不二门，声音作佛事。"
        ],
        "notes": "",
        "id": "f68f8ffb5d943fca4494d1e8bd3276e3"
    },
    {
        "author": "孙迪",
        "dynasty": "宋",
        "type": "诗",
        "rhythmic": "",
        "title": "见旧题  其一",
        "preface": "",
        "paragraphs": [
            "一别名山十五年，宦情羁思两茫然。",
            "故人半作累累冢，只有苍官立道边。"
        ],
        "notes": "",
        "id": "3d878f1d4499286953bbe3a034e40120"
    },
    {
        "author": "孙迪",
        "dynasty": "宋",
        "type": "诗",
        "rhythmic": "",
        "title": "见旧题  其二",
        "preface": "",
        "paragraphs": [
            "髀肉消磨马上鞍，尘砂满眼路漫漫。",
            "不须更障西风扇，为酌崖泉一洗看。"
        ],
        "notes": "",
        "id": "61d93b30951c935291e4b23401afc45f"
    }
]