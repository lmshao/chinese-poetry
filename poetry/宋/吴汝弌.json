[
    {
        "author": "吴汝弌",
        "dynasty": "宋",
        "type": "诗",
        "rhythmic": "",
        "title": "遣兴  其一",
        "preface": "",
        "paragraphs": [
            "弱龄性淡泊，郑圃吾其师。",
            "及兹拙生事，穷窘常经时。",
            "无方可纡急，何以宣中怀。",
            "柴门蔽残席，咏书倦徘徊。",
            "呼儿促觞至，目玩天云飞。",
            "山鸟送新响，日迟花露滋。",
            "颓然醉簷下，不省何如时。",
            "虽非富贵乐，富贵乃所乖。"
        ],
        "notes": "",
        "id": "ee2b6a7e2235c8ea5656ab891ea95dd2"
    },
    {
        "author": "吴汝弌",
        "dynasty": "宋",
        "type": "诗",
        "rhythmic": "",
        "title": "遣兴  其二",
        "preface": "",
        "paragraphs": [
            "疎松碎明月，密竹筛清风。",
            "亲交昔与别，若谓行相从。",
            "延企邈不及，音容随想生。",
            "谅彼亦耿耿，飞爽留空形。",
            "援琴不能寐，意乃多于声。",
            "晤言岂无偶，眷眷讵可忘。"
        ],
        "notes": "",
        "id": "a861f5952c86ba9d9730046292ffb86a"
    },
    {
        "author": "吴汝弌",
        "dynasty": "宋",
        "type": "诗",
        "rhythmic": "",
        "title": "遣兴  其三",
        "preface": "",
        "paragraphs": [
            "编蓬谐夙心，尊古岂文义。",
            "所得靡有言，应酬聊尔耳。",
            "室中无莱妇，童弱偶成四。",
            "团栾宁无思，达此天亦蜕。",
            "客来问长须，新醅可𥬠未。",
            "行行陟高冈，一顾俯烟水。",
            "客去不肯留，吾归且休矣。"
        ],
        "notes": "",
        "id": "6a2ecb8fb318155e8fca890e2a5621a4"
    },
    {
        "author": "吴汝弌",
        "dynasty": "宋",
        "type": "诗",
        "rhythmic": "",
        "title": "岁终呈一斋  其一",
        "preface": "",
        "paragraphs": [
            "磊砢千丈松，清阴荫林丘。",
            "岂无栋梁用，匠伯不见收。",
            "匠伯恐未良，栋梁终有求。",
            "天风叶偃盖，五云常为浮。"
        ],
        "notes": "",
        "id": "ee1d3ab02c0c984a2e3e2d0e62d7aa04"
    },
    {
        "author": "吴汝弌",
        "dynasty": "宋",
        "type": "诗",
        "rhythmic": "",
        "title": "岁终呈一斋  其二",
        "preface": "",
        "paragraphs": [
            "学道非学世，韬精养中和。",
            "纡朱各自贵，谁肯聆商歌。",
            "皦皦大圣心，脗然空自多。",
            "著书后子云，千载应不磨。"
        ],
        "notes": "",
        "id": "96300e3be55e913ceee2ac7252a9c270"
    },
    {
        "author": "吴汝弌",
        "dynasty": "宋",
        "type": "诗",
        "rhythmic": "",
        "title": "酬玉汝  其一",
        "preface": "",
        "paragraphs": [
            "磔攘毕春气，长嬴换新绿。",
            "爽风吹凉光，纫饵钓山渌。",
            "鯈鱼噀水香，菰蒲削蓝玉。",
            "老景结清和，心花委濠濮。"
        ],
        "notes": "",
        "id": "66d4e9362407e15df5f1dd3a1832f9d6"
    },
    {
        "author": "吴汝弌",
        "dynasty": "宋",
        "type": "诗",
        "rhythmic": "",
        "title": "酬玉汝  其二",
        "preface": "",
        "paragraphs": [
            "日暮云倒飞，苦雨湿茅屋。",
            "奇哉五碎金，青草眠黄犊。",
            "天行贵葆真，心骨迥凡俗。",
            "一尺黄菊花，秋风播芳馥。"
        ],
        "notes": "",
        "id": "2b718797e3d42be27f423ef14e181268"
    },
    {
        "author": "吴汝弌",
        "dynasty": "宋",
        "type": "诗",
        "rhythmic": "",
        "title": "游石仙分韵得观字",
        "preface": "",
        "paragraphs": [
            "闲拢两袖秋，步入冲寂观。",
            "古树老云中，仙居毁岩半。",
            "是时零雨高，叶脱凄风乱。",
            "怪禽走何忙，涩水流不漫。",
            "那知张郎仙，谲幻敢悬断。",
            "雷书贮红崖，愚下浪传赞。",
            "符碑傥长灵，鬼物岂歌唤。",
            "尚云剑埋山，安得急推断。",
            "冷翁亦张徒，精气不知散。",
            "死坐豫樟空，凿窍竞窥看。",
            "何不葬山原，不然弃江沜。",
            "乌鸢与蝼蚁，岂食吾一贯。",
            "独流天地间，万古亘光灿。",
            "神仙固渺茫，此事良可惋。",
            "忍哉偷儿狂，更捣泥腹烂。",
            "我来拟少休，亭压不敢玩。",
            "黄冠四三人，拙野只欲窜。",
            "延坐无好言，令我住凉馆。",
            "饭余且纵观，逸兴薄霄汉。",
            "琴鸣著高弹，弈胜出奇算。",
            "歗咏壶隠楼，抚事发长叹。",
            "大书同人名，聊欲记游玩。",
            "阴霾淰轻寒，日色倏昏晏。",
            "倩人买村醪，煮芋叠肴桉。",
            "清坐二更深，一睡各鼻鼾。",
            "晓来登岩头，棘路解羁绊。",
            "划开天盖宽，远景过飞翰。",
            "幽藂摘新查，窥险身发汗。",
            "居然束归装，重下西岩畔。",
            "我思古之人，岂只局穷闬。",
            "观海登泰山，深高世间冠。",
            "斯岩虽荒榛，乐事实昭焕。",
            "人心本然同，今古未容判。",
            "终当驾云风，高蹈无畔岸。",
            "作诗示儿童，兹游吾岂但。"
        ],
        "notes": "",
        "id": "479d7d43d3c38e6deeb76b9ad9eccdac"
    },
    {
        "author": "吴汝弌",
        "dynasty": "宋",
        "type": "诗",
        "rhythmic": "",
        "title": "朅来  其一",
        "preface": "",
        "paragraphs": [
            "岭上朅来观白云，翔鸾奋鹤浮天英。",
            "斜开锦绣春树满，溶溶半露遥山青。",
            "忽然变现成苍狗，万里长风霍无有。",
            "海龙塞气不敢吹，日照虚空无老时。"
        ],
        "notes": "",
        "id": "e1e8a98fbe2421832817f334cce76661"
    },
    {
        "author": "吴汝弌",
        "dynasty": "宋",
        "type": "诗",
        "rhythmic": "",
        "title": "朅来  其二",
        "preface": "",
        "paragraphs": [
            "岭上朅来弄明月，千里银光寒不缺。",
            "虾𢋙魍魉走死尽，直数秋毫上金阙。",
            "心如此月月如心，嗒然独据无弦琴。",
            "腾腾转空白日昼，诗带流星过南斗。"
        ],
        "notes": "",
        "id": "867904c67c7b987de2b33935698234f9"
    }
]