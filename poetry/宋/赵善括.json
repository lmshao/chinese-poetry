[
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "和邦承所赠中隠古风",
        "preface": "",
        "paragraphs": [
            "少年麋鹿姿，待价非结绿。",
            "东湖嗜红芰，西山茹黄独。",
            "虽无负郭田，仅有环堵屋。",
            "稍知亲简编，岂意分符竹。",
            "不作梁甫吟，徒歌采薇曲。",
            "轩冕本无心，泉石慕幽躅。",
            "疏才偶计偕，微名玷宦牍。",
            "扰客书掣肘，蹈险车脱轴。",
            "为米一折腰，献玉三刖足。",
            "人情冰复炭，世路岸为谷。",
            "奔走三十年，尘埃几千斛。",
            "归访旧园林，要识真面目。",
            "敝庐他人居，故友半鬼录。",
            "诛茅倾客囊，千日笑神速。",
            "堂成屡留醉，夜阑更秉烛。",
            "冬霜孤松秀，春霖万花霂。",
            "薰风自生凉，秋云不待族。",
            "鱼鸟乐欣欣，柴荆纷樕樕。",
            "曳杖时往还，拊缶谁拘束。",
            "敲门闻剥啄，开缄佩谦牧。",
            "初读少陵诗，再对渊明菊。",
            "试听句掷金，坐想人如玉。",
            "搜肠嗣高吟，深愧窘边幅。"
        ],
        "notes": "",
        "id": "334ba76a13264987e03794623ceb5aa5"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "和罗倅竹园唱和之什",
        "preface": "",
        "paragraphs": [
            "平生抱迂疏，举世无两个。",
            "每为饥所驱，奔走不可奈。",
            "尝闻伯夷风，粗尔立顽懦。",
            "初试岩邑宰，再作侯藩佐。",
            "一麾来江湖，不容暖席坐。",
            "流行遇坎止，留落寓江左。",
            "轲毁遭臧仓，孔厄类阳货。",
            "从来宦情薄，况已心力惰。",
            "二儿可应门，肯堂复肯播。",
            "东湖五亩宅，喜赋归来些。",
            "林亭足遐观，竹斋宜醉卧。",
            "自谓景物幽，绝唱无人和。",
            "朅来憩水滨，光渌静无涴。",
            "一见罗夫子，道眼俱看破。",
            "始知蠛蠓飞，未识天壤大。",
            "万竿旌旗林，五车牛马驮。",
            "羡君如籍咸，媿我非白贺。",
            "续貂慙斐然，君恕毋督过。"
        ],
        "notes": "",
        "id": "b1a5d72b420ff53bb30bd1b7536da21c"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "清明后一日泛湖游园联句",
        "preface": "",
        "paragraphs": [
            "清明过一日，甲子喜新霁。",
            "理櫂泛平湖，吹风扫微曀。",
            "巧剪翠縠纹，忽展画屏势。",
            "千里入寸眸，万物犹一赘。",
            "寄傲天地阔，放意江山丽。",
            "指点村市井，荡漾渔家计。",
            "小泊杨柳堤，徐行兰蕙砌。",
            "满月射堵墙，乘风亸云髻。",
            "彩舟箫鼓喧，花亭翠红蔽。",
            "石龙潄寒玉，竹凤摇清篲。",
            "閙花如有言，闲草远无际。",
            "梅豆点微酸，樱珠缀纤脆。",
            "荇带牵风长，鸥雪点波细。",
            "怪山叠青峦，仙岩排绿桂。",
            "亲友宴樽俎，泉石爽襟袂。",
            "曲径浓香浮，深院幽人憩。",
            "日暖蜂蝶喧，沙软鸳鸯俪。",
            "春秀犹未晚，懽游端可继。",
            "归舠溯洄洑，嘉圃芘林翳。",
            "景胜诗愈豪，酒阑情未替。",
            "解帆𥩟别墅，寻芳适佳第。",
            "画楼月初挂，朱栏春可系。",
            "烧烛照红粧，堕簪空绿鬄。",
            "笑歌诚有余，金貂尚能贳。",
            "醉墨写欹斜，锦囊收短制。"
        ],
        "notes": "",
        "id": "7b02853da817850e5ac91c990075f763"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "和浙宪同诸公游梅园  其一",
        "preface": "",
        "paragraphs": [
            "梓里德星聚，宝马如云屯。",
            "扬鞭东城去，趁此梅正繁。",
            "林烟引轻素，晻暧连遥村。",
            "须臾日色高，客情舒宴温。",
            "露晞润玉瀣，雪粲融朝暾。",
            "千林秀松竹，万点铺兰荪。",
            "开落犯春早，尘埃迷昼昏。",
            "埋没颜色好，孤负眉宇轩。",
            "疏野空自适，何人共清尊。",
            "诸公尽豪隽，逸饮如鲸吞。",
            "对花相慰藉，悲欢俱勿论。",
            "吹嘘頼椽笔，欲谢终忘言。"
        ],
        "notes": "",
        "id": "7e53a5473f089563b03c3ff6324844cf"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "和浙宪同诸公游梅园  其二",
        "preface": "",
        "paragraphs": [
            "庭除大槐安，人世甚蚁屯。",
            "俯仰穹壤间，乐少忧且繁。",
            "何如置悲欢，访梅东城村。",
            "群贤负瑰奇，即之和气温。",
            "峭寒著春衣，轻烟翳晨暾。",
            "簪花愧华发，席地依香荪。",
            "谁许嫁东风，留香坐晓昏。",
            "密坞横清溪，我欲创幽轩。",
            "所愿花长开，日日同一尊。",
            "静对影亦好，清味蕊可吞。",
            "此心无厌时，何物堪比论。",
            "哦诗愧续貂，勿以人废言。"
        ],
        "notes": "",
        "id": "33baea657261c9f483de18a8ed3ec3ca"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "和伍解元喜祈雨有感",
        "preface": "",
        "paragraphs": [
            "痴龙偃蹇玩岁月，深居白云抱幽石。",
            "有时江海肆贪残，坐视天焦地皮拆。",
            "分疆守职各有方，止沸讵可扬其汤。",
            "曰旸而旸雨而雨，何待酹酒焚炉香。",
            "不谓神心有城府，必需精祷方降雨。",
            "刑鹅割牲厌口腹，缁衣黄冠诵章句。",
            "上天有意生斯人，假尔群祀江之滨。",
            "弄权推怨吝所施，帝怒碎戮犹微尘。",
            "吁嗟痴龙今已矣，异日忧深目前喜。",
            "勿将风雨希民求，岁岁丰穰尽天赐。",
            "我家亦有二顷田，膏泽霈然长有年。",
            "神心傥不悖天意，与民共赋噫嘻篇。"
        ],
        "notes": "",
        "id": "34b492e511b8e3cede4586b67f5006e9"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "过金陵有感和韵",
        "preface": "",
        "paragraphs": [
            "五马渡江思典午，祖龙谩凿秦淮浦。",
            "未登三代盛明时，曾是六朝文物祖。",
            "中兴事业由忧勤，风流千载还芬薰。",
            "谢安王导亦可罪，至今遂使南北分。"
        ],
        "notes": "",
        "id": "59f0566ad89e1dc8a4fa97c7614cc0bb"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "纪游",
        "preface": "",
        "paragraphs": [
            "几重浓云泼黑墨，数点疏雨飞的皪。",
            "桃花李花红更白，不觉东风扫踪迹。",
            "深山绿暗新树密，悬崖倒挂春空碧。",
            "泉声泻出万霹雳，长虹飞过三百尺。",
            "蹇馿倒骑回语客，目端春事俱可识。",
            "茅舍敲门倾琥珀，古寺击鼓非玉食。",
            "我今已饱天工力，风吹浮云露白日。",
            "崎崄不复厌登陟，高处更穷低处逼。",
            "下瞰群峰五顽石，回首一笑天地窄。",
            "兴来策杖遶山侧，窦深岩远不可侧。",
            "相思涧边酌寒滴，一抹暝烟壮山色。",
            "寻真不见空回忆，使我伤今复伤昔。",
            "道人山房遍幽历，醉里疑从仙籍谪。",
            "钧天广乐梦中得，更问腾空好消息。"
        ],
        "notes": "",
        "id": "3760f5f787ed2039a8d74a78c28ce7f7"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "乐塘铺和周师禹韵",
        "preface": "",
        "paragraphs": [
            "迟日醉花春影长，村醪引入无何乡。",
            "碧林啼鸟惊梦断，行客红尘吹去忙。",
            "忧心悄悄谁知道，且是不关春事了。",
            "雨旸今岁定丰年，慇懃更问农家老。"
        ],
        "notes": "",
        "id": "cecbc099f74db8e24dca813947aff5ef"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "奉和章冠之长芦壁间韵",
        "preface": "",
        "paragraphs": [
            "征帆来去方旁午，触我扁舟维荻浦。",
            "疏林隠约响钟鱼，一苇可航参佛祖。",
            "西风留客意如勤，永日闲消一炷薰。",
            "诘朝霜重风力软，千里翠縠并刀分。"
        ],
        "notes": "",
        "id": "fefc3b646ffdf842cbbbb3f580c1a9e9"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "追和外舅郭倅定香院题诗",
        "preface": "",
        "paragraphs": [
            "我家冰清酒星魄，倏忽笔下驱雷风。",
            "万里去家烟瘴里，一行作吏簿书中。",
            "高才不许在廊庙，仙迹且复归瀛蓬。",
            "声容杳杳水天阔，目断波底斜阳红。"
        ],
        "notes": "",
        "id": "a215f9a167a921142f821526599b9cd2"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "和张尉食字韵",
        "preface": "",
        "paragraphs": [
            "玉杯春酌金盘食，曾忆雪香同醉色。",
            "归来信宿未能忘，欲洗羁怀乱愁织。",
            "青山相对云归堂，一觞聊尔非琼浆。",
            "羡君佳篇效伯良，要知使我搜枯肠。"
        ],
        "notes": "",
        "id": "b70eeee2d3d992887b833b2fce55e7db"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "谢葛守诗轴",
        "preface": "",
        "paragraphs": [
            "君不见灵椿一株传义方，僖仪接武跻金堂。",
            "又不见老苏独步为文主，轼辙联芳入琼府。",
            "始知盛德天所亲，于门棨戟高拂云。",
            "又知硕才世所贵，鲤庭诗礼超凡群。",
            "司成蕴蓄何如厚，万顷渊源海波秀。",
            "刘郎少俊首辱和，扬善推贤宜有后。",
            "司成问学何如深，六经表里金玉音。",
            "王氏拘挛了无取，雄文杰句由诸心。",
            "庐陵昔岁曾分教，甲子一周梦惊觉。",
            "贤郎赐得铜虎符，今日重游想前效。",
            "黉堂咳唾遗明珠，翠琰刊成惠陋儒。",
            "请为野史进青琐，要继皇朝窦与苏。"
        ],
        "notes": "",
        "id": "e1d114883a95f081d8d5f7756361902f"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "送外舅杜侍御使陕西",
        "preface": "",
        "paragraphs": [
            "建隆以来论人物，得士与古相低昂。",
            "人才历数仁祖世，后生嵬琐无复望。",
            "老成寂寞典刑在，杜公玉立映班行。",
            "少时学问圣贤说，松柏岁寒观老节。",
            "得官乌府不须臾，正色空闻动帷闼。",
            "铄金众口未必然，天与石城慰萧屑。",
            "王师顷缚山西酋，朝廷却怀西顾忧。",
            "凉州旄钺何足恃，岐陇须公勤传邮。",
            "平生经国有雅意，乘流得坎惟所植。",
            "作官施设要近民，金马严徐等儿戏。",
            "诏书宽大人乐生，吏民安业政令行。",
            "金城那可无粟守，尧舜与民宁并耕。",
            "茶盐资国何必古，俗儒狥民不知务。",
            "精神折冲在本疆，要以雍容待仓遽。",
            "知无不为公自期，岂弟君子神所私。",
            "秦山渭水照车马，属城列县观威仪。",
            "此行属任良不恶，金鱼新佩明光墀。",
            "谁言直谏居同少，淮南盗铸烦抚绥。",
            "时平王度式金玉，岁晚汲公还见思。"
        ],
        "notes": "",
        "id": "62e701a8049914930c392585797bc053"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "真妃祠",
        "preface": "",
        "paragraphs": [
            "碧潭无底潜蛟龙，神居下宅琉璃宫。",
            "一水镜奠挠不浊，两山角抵常争雄。",
            "鸦啼古庙树色黑，鱼跃急湍波影红。",
            "鬓雾鬟烟森拱竦，栋云帘雨飞冥蒙。",
            "蕙肴时展朝暮奠，蒲席快分南北风。",
            "假威老巫腹恣饱，乞灵行客心潜通。",
            "无求小舸疾飞鸟，不恨孤踪成断蓬。",
            "去秋浙右尽淹没，今夏江西尤蕴隆。",
            "尾衔万斛去不返，鳞次千仓皆屡空。",
            "农背赤裂鱼釜满，田毛焦枯龟兆同。",
            "炎官张皇掉旗旆，海若羞涩藏冲融。",
            "一方虽藉诃护力，四海正思霖雨功。",
            "片帆短棹利极细，酾酒割牲酬易穷。",
            "好乘云车命箕伯，去击雷鼓驱丰隆。",
            "晶荧烛物掣长电，剨勒扫空消霁虹。",
            "不须犀角照百怪，何待牛蹄翻巨䜫。",
            "挽起天河尽倾泻，坐令人物还熙丰。",
            "笑谈可活万民命，顷刻已回元气工。",
            "上帝报功赐褒敕，真妃锡号荣清躬。",
            "元圭华衮依约里，介族水类驱驰中。",
            "山高水深千万祀，南面血食无时终。"
        ],
        "notes": "",
        "id": "39609658cb0085e882a843d9f6ef1d95"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "上王右司三十韵",
        "preface": "",
        "paragraphs": [
            "丱角从亲后，抠衣拱座隅。",
            "辞章窥雅制，翰墨景良模。",
            "零露哀先德，青云激壮图。",
            "暌违十五载，流落二三孤。",
            "蹇涩凭乡荐，崎岖达上都。",
            "芝眉重晤对，桂籍偶叨逾。",
            "劳苦温言重，开明鄙性迂。",
            "一雷初绾绶，千里遇分符。",
            "琴浦催科拙，澄江德政殊。",
            "美瓜滋灌水，良酝寄兵厨。",
            "社雁惊飞楚，边鸿不到吴。",
            "色辞思益远，忧患痛多虞。",
            "风树亲难待，林泉誓与俱。",
            "啼号真有累，缰锁复相拘。",
            "华节来临镇，荒城获走趋。",
            "二天蒙芘覆，半载幸驰驱。",
            "郡政惭轓盖，民歌愧袴襦。",
            "深期展四体，宁复顾微躯。",
            "厚意平生在，高风振古无。",
            "亲依方款密，聚散忽须臾。",
            "鹢首浮仙路，乌台接禁涂。",
            "苕溪虽近甸，宣室頼嘉谟。",
            "德盛应难外，民思觊少苏。",
            "甘泉跻法从，膏泽下寰区。",
            "自叹如巢幕，人怜数守株。",
            "寸心随履舄，只影在江湖。",
            "鸟倦一枝稳，龙须大手屠。",
            "闲情验蕉鹿，浩思忆莼鲈。",
            "已困三眠茧，还穷五技鼯。",
            "枫宸清问处，回首念疎愚。"
        ],
        "notes": "",
        "id": "24bf03f5440c624ad993009c10835b5e"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "题古圳铺",
        "preface": "",
        "paragraphs": [
            "去郭十五里，依山三两家。",
            "剪茅成栋宇，沽酒是生涯。",
            "雨过鸠休妇，日斜蜂趁衙。",
            "亲闱今咫尺，停梦看灯花。"
        ],
        "notes": "",
        "id": "da39a2fe24a9b6560aa81f94efe796ab"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "结茅守冢偶携子弟散策郊游有感借用壁间韵  其一",
        "preface": "",
        "paragraphs": [
            "天地一蚁磨，人生何日闲。",
            "此身真土木，到处即溪山。",
            "血点居苫泪，衣余戏彩斑。",
            "春游板舆在，无复奉慈颜。"
        ],
        "notes": "",
        "id": "fc5acd795c62a667b492af2f5ba9a0b7"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "结茅守冢偶携子弟散策郊游有感借用壁间韵  其二",
        "preface": "",
        "paragraphs": [
            "蠖屈地容壮，鸟还天宇闲。",
            "渔樵苕水市，薇蕨首阳山。",
            "瓮下金貂友，林中玉笋班。",
            "谁能齐万物，为我辨彭颜。"
        ],
        "notes": "",
        "id": "fc14e8862bce30164d6bc5e6c3dc7f9d"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "题定光壁",
        "preface": "",
        "paragraphs": [
            "护雨云初断，登山眼便明。",
            "枫雕丹舞叶，松古绿摇声。",
            "觉宿无穷老，禅关有底清。",
            "小春天不冷，归路尚余情。"
        ],
        "notes": "",
        "id": "70123779f1fac6d65153fe2e1348ff2b"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "和龚同叔春日即事五首  其一",
        "preface": "",
        "paragraphs": [
            "苦雨不肯霁，花愁都落红。",
            "老农欣岁兆，游子恨途穷。",
            "寒尚衣难褪，春侵酒易中。",
            "城头喧角弄，轻度一帘风。"
        ],
        "notes": "",
        "id": "d620487731ebc86383a1fa56640b4165"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "和龚同叔春日即事五首  其二",
        "preface": "",
        "paragraphs": [
            "柳绵飞扑扑，荷叶散田田。",
            "物幻无穷意，春归何处天。",
            "事随鸾镜改，人逐燕巢迁。",
            "一笑千金价，吾羞鲁仲连。"
        ],
        "notes": "",
        "id": "c32d823bf5225a6c516f5f755384a796"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "和龚同叔春日即事五首  其三",
        "preface": "",
        "paragraphs": [
            "鶑簧方报暖，鸠唤未容晴。",
            "新涨长还减，痴云暗复明。",
            "我生随分乐，春事有余情。",
            "闻道东湖好，相邀散策行。"
        ],
        "notes": "",
        "id": "a1d22adeeb4756b3212528df8e1bb58e"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "和龚同叔春日即事五首  其四",
        "preface": "",
        "paragraphs": [
            "春已堂堂去，那闻杜宇啼。",
            "江山惊异土，桃李谩成蹊。",
            "我自无心了，谁能与物齐。",
            "功名傥相贷，深卷碧云溪。"
        ],
        "notes": "",
        "id": "cd93addf86047b8c80881a11333679a3"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "和龚同叔春日即事五首  其五",
        "preface": "",
        "paragraphs": [
            "邂逅相逢好，初心各壮图。",
            "金兰期永好，银艾愿同纡。",
            "恨逐芳樽遣，情烦彩笔铺。",
            "风云偶然会，携手上天衢。"
        ],
        "notes": "",
        "id": "0091b0cdac578c0c5c4aec97958311fd"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "世事二首  其一",
        "preface": "",
        "paragraphs": [
            "世事今如此，惟堪一笑哗。",
            "空持冲斗剑，安得上天槎。",
            "远信凭飞翼，流年付落花。",
            "平戎须大度，何必顾纤瑕。"
        ],
        "notes": "",
        "id": "8d398d7d2deed35924c694015e555a75"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "世事二首  其二",
        "preface": "",
        "paragraphs": [
            "我贫非道病，生计恝然疏。",
            "数亩田常旱，一溪云有余。",
            "幸无贫外乐，赢得静中虚。",
            "已断声华念，临深肯羡鱼。"
        ],
        "notes": "",
        "id": "539f59c73b5ee9805740519dff07eb81"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "再用前韵  其一",
        "preface": "",
        "paragraphs": [
            "枕席方相好，儿童且勿哗。",
            "窗蕉鸾曳尾，簷树鹊鸣槎。",
            "有客谈飞屑，无才笔吐花。",
            "倦余题短句，谁为指瑜瑕。"
        ],
        "notes": "",
        "id": "0b65328f74aa7c5f74bf7f1d24f35905"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "再用前韵  其二",
        "preface": "",
        "paragraphs": [
            "我是忘机士，初非学二疏。",
            "瓮醅常得醉，瓶粟任无余。",
            "天下众生病，山中四壁虚。",
            "昔年刍豢口，今日伴钟鱼。"
        ],
        "notes": "",
        "id": "2f89e4a3b67a97b677546e8c903d1a0a"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "游香社寺",
        "preface": "",
        "paragraphs": [
            "山水兴方逸，尘埃缚暂宽。",
            "菜肠甘久素，酒颊助微丹。",
            "江阔烟光薄，霜滋叶晕残。",
            "不妨走幽寺，或可叩禅端。"
        ],
        "notes": "",
        "id": "a118191cb435fce8ac06ecfd63fa24c2"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "清明偶题",
        "preface": "",
        "paragraphs": [
            "曲沼一泓碧，乱花双径红。",
            "欹梅惊北客，舞柳认东风。",
            "欲买春无价，常令酒不空。",
            "我生随分乐，初不问穷通。"
        ],
        "notes": "",
        "id": "dfb236b8cc0cab4547d8d0061e5045d1"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "同王秘校和同年五使君韵饯送严文守江阴  其一",
        "preface": "",
        "paragraphs": [
            "江左词章伯，朝端俊伟人。",
            "燕居文会友，得志泽加民。",
            "自是无心镜，俱传有脚春。",
            "成风运斤斧，何处不参神。"
        ],
        "notes": "",
        "id": "ae0273dfa4790befc51d604f33c702b0"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "同王秘校和同年五使君韵饯送严文守江阴  其二",
        "preface": "",
        "paragraphs": [
            "欲说澄江好，丹青百雉楼。",
            "山明新雨泽，潮涌乱云流。",
            "贤守声先至，疲民疾已瘳。",
            "中兴待良佐，千里未分忧。"
        ],
        "notes": "",
        "id": "c2ce37c824b1db629850eea53987fb82"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "题仪真天宁寺",
        "preface": "",
        "paragraphs": [
            "短棹客千里，炷香人小留。",
            "禅房深寂寂，世事易悠悠。",
            "去此两槐夏，惊予双鬓秋。",
            "钟鱼发新响，作意为重游。"
        ],
        "notes": "",
        "id": "7cdd4fd72b9148bb2d78d5578cbbe0ef"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "挽王漕稚川  其一",
        "preface": "",
        "paragraphs": [
            "紫荷余爱在，皂盖填名城。",
            "膏泽流千里，嘉谋肃五兵。",
            "林泉多雅趣，桑梓有深情。",
            "道大虽难用，详观月旦评。"
        ],
        "notes": "",
        "id": "3f48a26ae099d7314496e7a7f3ecaea8"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "挽王漕稚川  其二",
        "preface": "",
        "paragraphs": [
            "昆玉皆龙凤，唯公最白眉。",
            "乡邦好人物，翰墨妙词诗。",
            "南浦言犹在，西山梦可疑。",
            "我归公已逝，霰泪不胜悲。"
        ],
        "notes": "",
        "id": "768990039b4b0b19ef9ddf668e935d26"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "挽朱倅周卿  其一",
        "preface": "",
        "paragraphs": [
            "戚畹芝兰秀，儒宗金玉相。",
            "解牛无肯綮，驰骥阻康庄。",
            "政术今犹诵，家风久益彰。",
            "蕴藏初未试，盛德付诸郎。"
        ],
        "notes": "",
        "id": "d57e8f640fa533c942b0955a47d0c5fd"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "挽朱倅周卿  其二",
        "preface": "",
        "paragraphs": [
            "自洒膏粱习，人推道义尊。",
            "蟾宫看桂子，凤穴见兰孙。",
            "遗戒垂家法，新诗断客魂。",
            "从今渭阳念，极目灌城村。"
        ],
        "notes": "",
        "id": "dc3665be95634da8dbb845ee2202af99"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "挽陈提举  其一",
        "preface": "",
        "paragraphs": [
            "蔺璧虽期复，苏书竟不还。",
            "庆余钟令绪，才大压尘寰。",
            "劲正三朝老，从容半世闲。",
            "会心真是老，一笑别人间。"
        ],
        "notes": "",
        "id": "e896122fde7601c91c4bebd32fd20be8"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "挽陈提举  其二",
        "preface": "",
        "paragraphs": [
            "志学屡辞爵，传家蔚有声。",
            "小官能抗疏，文吏乃知兵。",
            "守法摧强御，输忠沃圣明。",
            "平生无所负，谗口任蝇营。"
        ],
        "notes": "",
        "id": "b74ed6d8985483dbd34b65d98a3097c4"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "挽陈提举  其三",
        "preface": "",
        "paragraphs": [
            "持斧威全振，分符盗易歼。",
            "真祠方赐逸，荣养遽难淹。",
            "许国心如在，绳家法正严。",
            "莫悲才不尽，祥览卧寒苫。"
        ],
        "notes": "",
        "id": "2ccff1a1e348c9091a21a198440d5d0b"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "王提举合政钱夫人挽诗  其一",
        "preface": "",
        "paragraphs": [
            "阀阅由忠孝，闺门仰静专。",
            "俭勤天所赋，容德古难全。",
            "云诰疏华国，霓旌返洞天。",
            "风霜孤鹤恨，衔羽唳寒烟。"
        ],
        "notes": "",
        "id": "5bb8d2c0aaae532a38d4179ac4fb681a"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "王提举合政钱夫人挽诗  其二",
        "preface": "",
        "paragraphs": [
            "山敞神仙宅，人辞富贵家。",
            "靓容深莫识，清节莹无瑕。",
            "蚌脱珠方璨，椿灵桂始华。",
            "他年容万马，今日送千车。"
        ],
        "notes": "",
        "id": "df13f89c5496746d74e63133c30547f2"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "中秋下澣次计幕诸公佳什之韵  其一",
        "preface": "",
        "paragraphs": [
            "驹隙匆匆不暂留，谁能宴坐学裴休。",
            "君携嘉客江亭醉，我泛扁舟楚泽秋。",
            "水浸斜阳红影湿，烟横叠𪩘翠光浮。",
            "何时再卜秋屏约，共踏西风烂熳游。"
        ],
        "notes": "",
        "id": "fece3e5c7472e0db990ba142c3979f0b"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "中秋下澣次计幕诸公佳什之韵  其二",
        "preface": "",
        "paragraphs": [
            "短櫂夷犹任去留，尘劳今日暂休休。",
            "飞觞莫问重城晚，揽镜须惊两鬓秋。",
            "千里归艎何日到，一眉晴绿与云浮。",
            "殷勤更问黄花信，准拟重阳一再游。"
        ],
        "notes": "",
        "id": "020d0067cde6183713d5c23f1ba0c4bd"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "次龚丈同叔高韵",
        "preface": "",
        "paragraphs": [
            "备尝险阻与艰难，久别松楸水一湾。",
            "孤愤未申思北阙，双眉初展见西山。",
            "化工已定休言命，巧匠于今亦汗颜。",
            "它日中兴筹庙略，为君一露管中斑。"
        ],
        "notes": "",
        "id": "e42e7f794f3464e2a5bf0d4c507ab8ce"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "再用同叔韵",
        "preface": "",
        "paragraphs": [
            "风定舟行力不难，一钩新月照溪湾。",
            "断烟横抹岸头树，落日斜欹江上山。",
            "鱼鸟久知思旧侣，桑榆归去亦慙颜。",
            "儿童见我应相怪，两鬓如何雪样斑。"
        ],
        "notes": "",
        "id": "ef50a68a8e62bf462836ccc69768aeef"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "题马氏避暑宫开福寺莲湖",
        "preface": "",
        "paragraphs": [
            "金仙楼观鬰嵯峨，昔日曾容万绮罗。",
            "不见园林蒙锦绣，空教钟鼓唤笙歌。",
            "印花宝甃封苍藓，倚槛晴山拥翠螺。",
            "凉夜尚疑旌盖在，三千宫女袜凌波。"
        ],
        "notes": "",
        "id": "8c57b4ec2dccc27b102bbf74325366e5"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "和莫谦父韵",
        "preface": "",
        "paragraphs": [
            "扁舟昨夜过黄州，准拟篮舆作胜游。",
            "卷地骇风回岸脚，扑天惊浪打船头。",
            "一尊欲访东坡隠，两鬓难禁宋玉秋。",
            "江上乱山云色重，却疑眉黛锁闲愁。"
        ],
        "notes": "",
        "id": "39e7b0c1dbf28f2e17e9701a7df2f1f7"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "和叶宰",
        "preface": "",
        "paragraphs": [
            "暂时行李已堪忧，况是经年成漫游。",
            "三月晓风红扫地，一犁春雨绿盈畴。",
            "从教征袖尘埃满，頼有新诗箧笥收。",
            "桃李主人能好事，未归谁复叹淹流。"
        ],
        "notes": "",
        "id": "efc6266b2e79bdc06df9873b768009cd"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "过清江怀莫谦父",
        "preface": "",
        "paragraphs": [
            "春来乘兴泛孤篷，櫂影频移鉴影中。",
            "昨夜忽添三寸雨，今朝尤喜一帆风。",
            "桃红李白年年好，水绿青山处处同。",
            "屈指归时花未老，一樽携手过湖东。"
        ],
        "notes": "",
        "id": "97d5b15e14fd3a1d048a76381caafbc9"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "过前冈见毁松有感  其一",
        "preface": "",
        "paragraphs": [
            "夹道松阴若剪齐，前人种得几多时。",
            "曾经行客频相恋，试问乡翁总不知。",
            "暗引风声号绿野，密留云影挂苍枝。",
            "今人惠物能如否，祇有摧残樵牧儿。"
        ],
        "notes": "",
        "id": "70b414295f57e9b17ae7f7aaac8460d8"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "过前冈见毁松有感  其二",
        "preface": "",
        "paragraphs": [
            "当年种植到于今，用力虽劳用意深。",
            "巨荫已容车马过，盘根宁畏雪霜侵。",
            "两行冠剑大夫职，十万旌旗勇士林。",
            "烈日流金路无尽，此时方识古人心。"
        ],
        "notes": "",
        "id": "1341c29208ad596eab53439e8fa159c5"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "送运干陈圣嘉解组还朝",
        "preface": "",
        "paragraphs": [
            "月明千里正婵娟，且莫匆匆便放船。",
            "三载泛莲依绿水，一朝荐鹗上青天。",
            "西楼未作经笥梦，北阙先分御鼎烟。",
            "且向蓬山雠校了，却持荷橐从甘泉。"
        ],
        "notes": "",
        "id": "eaf9f5da6e4e5a3d387c7de89cb6f737"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "登梅仙坛观中作",
        "preface": "",
        "paragraphs": [
            "梅尉栖真昔已仙，祇余岩谷正巍然。",
            "老松作势龙千尺，怪石拏空虎一拳。",
            "楼与云齐曾观日，坛因斗建欲扪天。",
            "如今胜景能长在，尘世应无海变田。"
        ],
        "notes": "",
        "id": "313dbc5392f753c0ecad41aa32060016"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "醮成作",
        "preface": "",
        "paragraphs": [
            "心格崇霄禁路通，纤埃收尽见天容。",
            "三千绛阙云开锁，十万霓旌月印踪。",
            "香袅鬰葱翔鼎凤，松摇寥廓状云龙。",
            "虚皇夜宴长生殿，九奏琼璈动晓钟。"
        ],
        "notes": "",
        "id": "7e254c07c6132c4b4fb98befb1dbcfe0"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "醮毕作",
        "preface": "",
        "paragraphs": [
            "醮阑星斗挂修甍，彩跸丹舆上玉清。",
            "百尺坛空云弄影，一钩帘卷月输明。",
            "灵香匝地寒无力，宝奏钧天静有声。",
            "万里好风吹目断，松篁犹学珮环鸣。"
        ],
        "notes": "",
        "id": "647f610bce66b989e42c676bda0a6fb4"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "登坛作",
        "preface": "",
        "paragraphs": [
            "一坛横压绀天低，好向云端觐紫微。",
            "林鹤惯闻金磬舞，烟鸾疑认玉台飞。",
            "步虚声彻空犹响，宝篆香销露未晞。",
            "星斗绣天长不夜，疑乘风驭扣瑶扉。"
        ],
        "notes": "",
        "id": "94ba7a9b68ca1283772b8b9264a55d7c"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "登裴公亭借用杜牧之登齐山诗韵二首  其一",
        "preface": "",
        "paragraphs": [
            "春晚风花片片飞，登临共惜景熹微。",
            "人生待足谁如意，官况苦无胡不归。",
            "且向园林穷胜事，更凭山水发清晖。",
            "酒酣起舞君休笑，直欲淋漓身上衣。"
        ],
        "notes": "",
        "id": "f581b2903ef7ec822b0268b591626f00"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "登裴公亭借用杜牧之登齐山诗韵二首  其二",
        "preface": "",
        "paragraphs": [
            "风帘斜卷燕于飞，天气清和酒力微。",
            "极目烟波无尽藏，关心春梦有时归。",
            "香飘十里喧朝市，翠积千山断晚晖。",
            "杖屦不妨频一到，尘埃那解点征衣。"
        ],
        "notes": "",
        "id": "6ebdfffeec2f9398724ab29718be60a4"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "同叶宰饯春浄众寺",
        "preface": "",
        "paragraphs": [
            "千尺飞虹跨碧溪，绿阴沉水暗连堤。",
            "马蹄一踏沙头滑，云脚半垂山顶齐。",
            "招隠疏钟曾破梦，洗春微雨不成泥。",
            "晚来放目郊园外，万点翻鸦散麦畦。"
        ],
        "notes": "",
        "id": "64984c59076a41cc190f39c1157bacad"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "游梅仙坛口占",
        "preface": "",
        "paragraphs": [
            "篮舆破晓雨初收，天气正和麦正秋。",
            "四合平林空翠滴，一川芳草乱青浮。",
            "梅仙道馆松全古，马祖禅关山更幽。",
            "扰扰红尘竟何事，此身宜老白云秋。"
        ],
        "notes": "",
        "id": "2894c095debf777aa4130a2517f849f0"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "挽赵龙图大卿",
        "preface": "",
        "paragraphs": [
            "胶庠昔日共虀盐，穷达分携四十年。",
            "南北阮门殊少长，东西施子异媸妍。",
            "判花隽嗣跻三品，司稼名卿正九迁。",
            "世事只须聊复尔，秋堂明月岂长圆。"
        ],
        "notes": "",
        "id": "4083489432efb9590117f47c7c136e7e"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "临江玉虚观有牡丹思后圃亦正开恨不与集",
        "preface": "",
        "paragraphs": [
            "绛苞翠幄压朱栏，秀色生香观里看。",
            "小圃想须春烂熳，大家应是醉团栾。",
            "名缰久纵心无累，利径虽驰兴易阑。",
            "但愿对花常酩酊，莫思身外有悲懽。"
        ],
        "notes": "",
        "id": "ca278453a7fe8e478d8d93d0a9e4144c"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "赠赵舍人",
        "preface": "",
        "paragraphs": [
            "季父英名上玉津，瞿昙抱送石麒麟。",
            "龙文宝册传青琐，凤阁鸾坡近紫宸。",
            "亲老侍行知有子，才高见忌岂无人。",
            "洪崖百仞泉飞玉，一洗人间万斛尘。"
        ],
        "notes": "",
        "id": "3b1f1835b251e3f516236b0a4b0ce3b9"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "挽韩漕直阁  其一",
        "preface": "",
        "paragraphs": [
            "忠宪勋名冠本朝，传芳五叶尽金貂。",
            "芝兰生子竞秀发，松柏如公合后凋。",
            "淮县剧繁迎刃解，蜀边奸慝望风销。",
            "才高见忌何须病，公道于今久寂寥。"
        ],
        "notes": "",
        "id": "a27e9601cbb8a6f43568f1e2f5c769bb"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "挽韩漕直阁  其二",
        "preface": "",
        "paragraphs": [
            "孳孳善政被民编，謇謇嘉谟黼扆前。",
            "万卷诗书门户壮，一生功业子孙贤。",
            "梦回芳圃犹樽俎，泪落虚堂绝管弦。",
            "我始卜邻君已逝，茂林修竹亦凄然。"
        ],
        "notes": "",
        "id": "83be024924ba05cfb9563ecad5d87a9b"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "平山堂",
        "preface": "",
        "paragraphs": [
            "平山堂对妙高峰，极目郊原万里同。",
            "杳霭四垂天不尽，萦纡一带水无穷。",
            "城𬮱遥隔芙蓉浦，栏槛几经杨柳风。",
            "想见风流贤太守，一尊时复酹欧翁。"
        ],
        "notes": "",
        "id": "80d77f01cd0c31702569a8896e0154c0"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "跃马西湖",
        "preface": "",
        "paragraphs": [
            "晓来何事到湖西，风急飞红衬马蹄。",
            "望信只愁秋雁断，爱春还恨早鶑啼。",
            "山连楼阁云容重，水浸栏干月影低。",
            "归棹采菱重惜晚，一声歌过绿杨堤。"
        ],
        "notes": "",
        "id": "99c4fb24926d03742daaacd53bb72590"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "过清渚",
        "preface": "",
        "paragraphs": [
            "横冈栉比路弯环，茅店无人昼亦关。",
            "桑圃霜枯干叶舞，麦畦雨润翠苗斑。",
            "山风力壮啸空谷，溪水流清露瘦滩。",
            "斜崦乍明天地阔，只疑身在碧壶间。"
        ],
        "notes": "",
        "id": "be37050a9cdcf9987820d08867e3d840"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "清明日醉普光阁上",
        "preface": "",
        "paragraphs": [
            "东郊绿暗已红稀，指准酴醾待我归。",
            "细叶急随流水去，片心常望白云飞。",
            "半规残日穿林薄，一带遥山抹黛微。",
            "起舞高歌共春酌，凭栏无语欲忘机。"
        ],
        "notes": "",
        "id": "637092a9f3a2e416c3a8c384ff44b1b3"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "发舟至至德观",
        "preface": "",
        "paragraphs": [
            "风细樯高去路迟，晓烟秋色正霏微。",
            "弯环沙觜村市井，突兀江心古钓矶。",
            "涌月小轩无尽藏，参天老桧不胜围。",
            "山川好处都输与，不是缁袍即羽衣。"
        ],
        "notes": "",
        "id": "485068fd6f2a09dbf89b2bc746974ecb"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "题本觉寺",
        "preface": "",
        "paragraphs": [
            "春禽嚼征更含宫，唤我精蓝路易穷。",
            "雨雪不垂成暮霭，花开都尽怨东风。",
            "一川芳草低随水，满眼青山半插空。",
            "跃马归来尤寂寞，此怀欲与故人同。"
        ],
        "notes": "",
        "id": "9bafc1a287cf253a44d81d58c7bbd785"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "题长沙倅厅磬沼",
        "preface": "",
        "paragraphs": [
            "嘉名雅合泗滨浮，玉振金声第一流。",
            "曲尺映桥横锦带，湾环沉月并瑶钩。",
            "清如有韵应仪凤，击若无心可狎鸥。",
            "好向新亭按宫征，凌波声动一帘秋。"
        ],
        "notes": "",
        "id": "e76dc39af3104afa90e36e23b3970446"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "用子存韵寄乃兄雪香",
        "preface": "",
        "paragraphs": [
            "要识居尘不染尘，小窗容膝近东邻。",
            "香梢不老偏宜晓，瘦节常寒别是春。",
            "侑坐图书情颇厚，对床风雨梦还新。",
            "拟将梅竹方兄弟，若说清高更逼真。"
        ],
        "notes": "",
        "id": "627bc534af75dee9e2823931cb820820"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "和帅座劝农三首  其一",
        "preface": "",
        "paragraphs": [
            "光风骀荡满春亭，岳麓云开九叠屏。",
            "珍重元戎奉明诏，一犁膏雨晓痕青。"
        ],
        "notes": "",
        "id": "c87273e15617c3b97d7d93538368979a"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "和帅座劝农三首  其二",
        "preface": "",
        "paragraphs": [
            "指日追锋数驿亭，论恩便合对丹屏。",
            "行看功业掀天地，陈迹俱堪入汗青。"
        ],
        "notes": "",
        "id": "3dcab6cd8e39149a2b420d1b1766a311"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "和帅座劝农三首  其三",
        "preface": "",
        "paragraphs": [
            "投老归欤一草亭，荜门蕙帐对兰屏。",
            "自从滥吹红莲幕，孤负东风柳眼青。"
        ],
        "notes": "",
        "id": "4fb428eee3db6c73a0f15e1c4323d994"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "隔凡石",
        "preface": "",
        "paragraphs": [
            "见说仙凡事不同，道旁先问石屏风。",
            "十洲三岛不须去，绛阙瑶台在此中。"
        ],
        "notes": "",
        "id": "ed59f4c5193ff67a96b59b6a2222e7d4"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "和阳运干见招集句",
        "preface": "",
        "paragraphs": [
            "漠漠穷阴断送秋，杖藜徐步向芳洲。",
            "但将酩酊酬佳节，一笑相从万事休。"
        ],
        "notes": "",
        "id": "5e76607a08b3d2731d22a6725b54c0d2"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "题壁",
        "preface": "",
        "paragraphs": [
            "平芜行尽又青山，水遶寒堤绿一湾。",
            "征客红尘自来去，碧林鸣鸟独幽闲。"
        ],
        "notes": "",
        "id": "5e095cbe818c267fc20d823267b139a9"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "天宝洞天",
        "preface": "",
        "paragraphs": [
            "扳缘石磴入青冥，雾廓云开万象清。",
            "夭娇老杉龙欲舞，纵横卧石虎方狞。",
            "二仙昔被桃源误，四皓今余橘隠情。",
            "拟入清都真洞府，一帘寒溜隔飞琼。"
        ],
        "notes": "",
        "id": "020b0b8e5375693000db331e477ffd9f"
    },
    {
        "author": "赵善括",
        "dynasty": "宋",
        "type": "诗",
        "rhythmic": "",
        "title": "乙酉端午联句",
        "preface": "",
        "paragraphs": [
            "离骚读罢意沉沉，痛饮狂歌作楚吟。",
            "鱼腹有灵应瞑目，后来犹自有孙心。"
        ],
        "notes": "",
        "id": "ae07d9c37f0ed7c5b6889c31a3095c48"
    }
]