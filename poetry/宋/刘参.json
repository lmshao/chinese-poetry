[
    {
        "author": "刘参",
        "dynasty": "宋",
        "type": "诗",
        "rhythmic": "",
        "title": "仙都山",
        "preface": "",
        "paragraphs": [
            "古帝此登仙，霓旌不复还。",
            "孤标苍岭外，屹立紫烟间。",
            "上下形端柱，周回影转环。",
            "根疑连海峤，顶欲突天关。",
            "莲出湖心逈，苔漫辙迹斑。",
            "傍存炼丹釜，低瞰步虚山。",
            "猿狖何能到，鸾凰自可攀。",
            "画矜名手眇，吟怯巨题艰。",
            "雁荡非灵异，兰岩鄙宴闲。",
            "缙云游览处，胜概甲人寰。"
        ],
        "notes": "",
        "id": "607607ca964aa4f316cb8579bb50da4f"
    }
]