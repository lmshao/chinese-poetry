[
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "江行",
        "preface": "",
        "paragraphs": [
            "渺渺沈清际，回头望即赊。",
            "幽禽飞共阔，野客泛无涯。",
            "浦暗微分树，滩遥半涨沙。",
            "今宵应有月，重得宿芦花。"
        ],
        "notes": "",
        "id": "cd873bddd8d31b50cadfd5a97239f7b7"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "寄从弟",
        "preface": "",
        "paragraphs": [
            "天外迹如萍，何人慰远情。",
            "烟霄滞秋荐，水国废春耕。",
            "旅梦寒应断，吟髭白恐生。",
            "无因话消息，一雁度江城。"
        ],
        "notes": "",
        "id": "114947f76ae7d39b149c430ef27499c8"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "金陵怀古",
        "preface": "",
        "paragraphs": [
            "石城秋月满，烟水冷萧萧。",
            "战气悲千古，歌声散六朝。",
            "萤飞宫草暗，霜白井桐凋。",
            "竟日秦淮上，思贤莫可招。"
        ],
        "notes": "",
        "id": "1b994dfd904b11aed7864f9eca65434b"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "秋径",
        "preface": "",
        "paragraphs": [
            "杉竹青阴合，闲行意有凭。",
            "凉生初过雨，静极忽归僧。",
            "虫迹穿幽穴，苔痕接断棱。",
            "翻思深隐处，峰顶下层层。"
        ],
        "notes": "",
        "id": "81316d520a585b8ead9a39257a0036e2"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "宿宇昭师房",
        "preface": "",
        "paragraphs": [
            "与我难忘旧，多期宿此房。",
            "眠云归未得，静夜话空长。",
            "草际沈萤影，杉西露月光。",
            "天明共无寐，南去水茫茫。"
        ],
        "notes": "",
        "id": "83f89ca43b5ca8ceeadd149d51c89c0f"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "途次望太行山",
        "preface": "",
        "paragraphs": [
            "盘影遮空黑，愁生入望赊。",
            "高来难客路，深去断人家。",
            "翠死寒溪水，香残别洞花。",
            "今宵何处宿，山口日将斜。"
        ],
        "notes": "",
        "id": "cbf54fe64769e333f8f1fd200e56f95e"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "书惟凤师壁",
        "preface": "",
        "paragraphs": [
            "草径通深院，秋来心更闲。",
            "城中无旧识，门外是他山。",
            "究寂生吟思，持斋得病颜。",
            "寒宵多约我，静话出人闲。"
        ],
        "notes": "",
        "id": "323cdbf8db3d112305bc8fe4ce9fcaa5"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "石席",
        "preface": "",
        "paragraphs": [
            "有状卷不得，闲斋惜夜长。",
            "坐来消暑气，睡去入秋乡。",
            "隐隐生寒骨，沈沈发冷光。",
            "何时遂深遁，移取置山房。"
        ],
        "notes": "",
        "id": "f8b51b8afba70c25f084ddf1a7379af2"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "重登文兆师水阁",
        "preface": "",
        "paragraphs": [
            "重来久凭栏，临水景多闲。",
            "高树下残照，寒潮平远山。",
            "夜吟长负宿，秋病几思闲。",
            "早晚离城里，从兹寄掩关。"
        ],
        "notes": "",
        "id": "aec20ae0acd03cfe466eaaf26e28002f"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "寄徐任",
        "preface": "",
        "paragraphs": [
            "乡园书久断，寒夜起归心。",
            "远路秦关外，啼猿剑树深。",
            "贫游年暗改，醉卧月空沈。",
            "几夕疏林下，相思废静吟。"
        ],
        "notes": "",
        "id": "17155277c8e81203f10174920ac46ff3"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "送简上人之洛阳",
        "preface": "",
        "paragraphs": [
            "闲身无所滞，独去背春城。",
            "望越乡心断，迎嵩隐思生。",
            "野禅依树远，中饭傍泉清。",
            "相府如投刺，分题有竺卿。"
        ],
        "notes": "",
        "id": "1bf120b571750add4b649128cb3bb499"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "寄白阁元贞",
        "preface": "",
        "paragraphs": [
            "一闻归白阁，更不入长安。",
            "绝顶无人上，西风彻夜寒。",
            "悬崖乘雪度，飞瀑过云看。",
            "应念驰名者，青门得路难。"
        ],
        "notes": "",
        "id": "b8612634d843faba8a9aa98bcf8391a1"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "老僧",
        "preface": "",
        "paragraphs": [
            "鬓毛垂似雪，无语答闲人。",
            "拥衲坐终日，浮生知几春。",
            "乘船应梦越，提锡记游秦。",
            "半夜寒堂掩，磬声闻四邻。"
        ],
        "notes": "",
        "id": "8579e32231ad9e0e459fef9f2743f2cb"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "登芜城古台",
        "preface": "",
        "paragraphs": [
            "无处堪高望，城边上古台。",
            "穷秋人独立，落日雁空回。",
            "地险千峰出，霜严万木摧。",
            "迟吟不能下，满眼是尘埃。"
        ],
        "notes": "",
        "id": "38e8f8ba89cfcc61d99808645a131269"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "寄行肇上人",
        "preface": "",
        "paragraphs": [
            "旧隐湖西寺，青青千万峰。",
            "来书度深雪，归梦断疏钟。",
            "开口与时避，论心似我慵。",
            "流年共衰鬓，昨夜又闻蛩。"
        ],
        "notes": "",
        "id": "188d0cde208f70ceccf97eea03f6d1ac"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "送蒋白归越",
        "preface": "",
        "paragraphs": [
            "会稽连照水，归意两何亲。",
            "山影到平地，湖光生四邻。",
            "虚窗寒对晓，孤棹远浮春。",
            "未可从耕钓，青云懒致身。"
        ],
        "notes": "",
        "id": "a95b20fdec19bc0d220a38ff57c431a9"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "书派河徐希秀才别业",
        "preface": "",
        "paragraphs": [
            "渺渺渡头路，客心难解携。",
            "半空山远近，寒日水东西。",
            "漾浦渔罾小，飞沙雁阵低。",
            "霜风起深夜，只是欠猿啼。"
        ],
        "notes": "",
        "id": "5095edf139761286972366db3b57f5c4"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "秋居言怀",
        "preface": "",
        "paragraphs": [
            "默默疏林下，独知秋气浓。",
            "半生犹是客，昨夜更闻蛩。",
            "吟苦人成癖，年衰自长慵。",
            "终期拂衣去，江上有诸峰。"
        ],
        "notes": "",
        "id": "ce9a489afe163d27ca8d0e904c0f0691"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "早秋闲寄宇昭",
        "preface": "",
        "paragraphs": [
            "窗虚枕簟明，微觉早凉生。",
            "深院无人语，长松滴雨声。",
            "诗来禅外得，愁入静中平。",
            "远念西林下，相思合慰情。"
        ],
        "notes": "",
        "id": "1c2c534d2ef69c0aaaec67d2bd6f2565"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "忆松江",
        "preface": "",
        "paragraphs": [
            "曾向长洲泛渺漫，沈青空阔鸟飞难。",
            "平沙杳杳夜潮落，别浦依依秋树寒。",
            "闲浸客亭浮去棹，冷淹渔屋漾垂竿。",
            "归心早晚悬帆到，是处僧楼更上看。"
        ],
        "notes": "",
        "id": "8a3d83ed31d443933dcd3d141502c04d"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "寄洪州新建和县张康",
        "preface": "",
        "paragraphs": [
            "远听弦歌乐部封，放衙乘醉半疏慵。",
            "家辞南越无千里，县管西山有几峰。",
            "人望废田禾影合，吏愁空狱藓痕重。",
            "孺亭应更悲前事，烟草萋萋叫夜蛩。"
        ],
        "notes": "",
        "id": "76348fdd32eecefbfe84cd6481ba4cb2"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "磻溪",
        "preface": "",
        "paragraphs": [
            "不肯随波自直钩，一朝以道佐成周。",
            "后来亦有人于此，只把渔竿空白头。"
        ],
        "notes": "",
        "id": "58a17258727c09009c35c5f964984bff"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "送人自阙下归天柱",
        "preface": "",
        "paragraphs": [
            "却归天柱峰前去，高谢浮名似了心。",
            "林下孤灯一声磬，青猿啼断白云深。"
        ],
        "notes": "",
        "id": "84b766b9edacd6593defaa96264cc036"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "巴江秋夕",
        "preface": "",
        "paragraphs": [
            "巴水寒声去渺茫，半空云树落秋光。",
            "离人此夜和愁宿，不听啼猿亦断肠。"
        ],
        "notes": "",
        "id": "3e7418b74d134a4ce777921326a7736d"
    },
    {
        "author": "释保暹",
        "dynasty": "宋",
        "type": "诗",
        "rhythmic": "",
        "title": "书杭州西湖涉公堂",
        "preface": "",
        "paragraphs": [
            "孤舟孤鹤与孤云，湖上深居自不群。",
            "高卧可能容一榻，青山西岸且平分。"
        ],
        "notes": "",
        "id": "c3036e01850e2fa2cd945e7f8e3fee64"
    }
]