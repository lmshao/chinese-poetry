[
    {
        "author": "黄大舆",
        "dynasty": "宋",
        "type": "诗",
        "rhythmic": "",
        "title": "华亭山房象山",
        "preface": "",
        "paragraphs": [
            "客游厌城市，僧房见岩壑。",
            "伟石罗众峰，寒砂结层堮。",
            "为谷既窈窕，置岭复绵邈。",
            "溪源互相注，花草纷已错。",
            "空闻先王梦，徒观楚臣作。",
            "行云在俛仰，北渚应酬酢。",
            "天机契如幻，意匠起冥漠。",
            "周流属多豫，寤寐欣所托。",
            "有怀山中人，从尔芳杜若。"
        ],
        "notes": "",
        "id": "a0668ef9d3d4779688c00b9a3765579f"
    }
]