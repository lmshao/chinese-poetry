[
    {
        "author": "朱真静",
        "dynasty": "宋",
        "type": "诗",
        "rhythmic": "",
        "title": "临终偈",
        "preface": "",
        "paragraphs": [
            "去来如一，真性湛然。",
            "风收云散，月在青天。"
        ],
        "notes": "",
        "id": "51d5c1095e2a11d757621b8c370b9ced"
    },
    {
        "author": "朱真静",
        "dynasty": "宋",
        "type": "诗",
        "rhythmic": "",
        "title": "石室庵夜坐",
        "preface": "",
        "paragraphs": [
            "青灯寒焰弄微明，灯与幽人一样清。",
            "案上黄庭浑嬾看，时闻败叶打窗声。"
        ],
        "notes": "",
        "id": "85aa52c6ec88ad375cab4fed1106f068"
    },
    {
        "author": "朱真静",
        "dynasty": "宋",
        "type": "诗",
        "rhythmic": "",
        "title": "入山采药遇异人",
        "preface": "",
        "paragraphs": [
            "紧著芒鞋高系裙，野猿相狎许同群。",
            "绿萝林里采茶去，踏碎青山一片云。"
        ],
        "notes": "",
        "id": "59292a0853e1023b6be21bf7a0c0e37c"
    },
    {
        "author": "朱真静",
        "dynasty": "宋",
        "type": "诗",
        "rhythmic": "",
        "title": "又题座右窗间",
        "preface": "",
        "paragraphs": [
            "经书不是语虚无，荆棘丛中有坦涂。",
            "不遇至人真口诀，误人错下死工夫。"
        ],
        "notes": "",
        "id": "1ee9666cb524c8268fe5e0492ce505ae"
    },
    {
        "author": "朱真静",
        "dynasty": "宋",
        "type": "诗",
        "rhythmic": "",
        "title": "题石室庵前竹上",
        "preface": "",
        "paragraphs": [
            "十年身与鬼为邻，曾见岩花几度春。",
            "莫怪柴门终日闭，怕将尘事恼闲人。"
        ],
        "notes": "",
        "id": "05a48e5ea20246de53dec8ff8074a46e"
    }
]