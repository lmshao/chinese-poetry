[
    {
        "author": "钱舜选",
        "dynasty": "宋",
        "type": "诗",
        "rhythmic": "",
        "title": "景定癸亥特旨以布衣陈随隠除东宫掌书作书贺之  其一",
        "preface": "",
        "paragraphs": [
            "吟笔何须管用银，日供譔述圣恩新。",
            "只今已脱凡尘去，便作金丹换骨人。"
        ],
        "notes": "",
        "id": "20a94f6340dc1acd83acbcbe4c17471b"
    },
    {
        "author": "钱舜选",
        "dynasty": "宋",
        "type": "诗",
        "rhythmic": "",
        "title": "景定癸亥特旨以布衣陈随隠除东宫掌书作书贺之  其二",
        "preface": "",
        "paragraphs": [
            "夜泛孤篷载月船，静搜吟料六桥边。",
            "诗成上达宸聪了，流落人间到处传。"
        ],
        "notes": "",
        "id": "31032ea3412e205e772c3d5810e21c5f"
    },
    {
        "author": "钱舜选",
        "dynasty": "宋",
        "type": "诗",
        "rhythmic": "",
        "title": "纪梦",
        "preface": "",
        "paragraphs": [
            "翠峰嵯峨三十六，寒泉落空响哀玉。",
            "甃花石路势萦纡，玉阑干护修筠绿。",
            "雪髯老人负紫瓢，金丝麈尾遥相招。",
            "红螺酌酒湛湛碧，坐倚苍石吹洞箫。",
            "孤鹤来传天上诏，老人挽余偕一到。",
            "飘飘高峰凌青冥，直过罡风履黄道。",
            "祥光楼阁倚峥嵘，神虎守关森卫兵。",
            "双阖朱扉忽微启，中有灵官来远迎。",
            "绛衣持斧立丹陛，玉皇手中玉如意。",
            "云璈风瑟自宫商，天声清越非人世。",
            "帝旁青童传帝宣，文华宫中呼谪仙。",
            "谪仙顾余笑且言，子宜亟反来他年。",
            "探怀赠我五色笔，子当宝之慎勿失。",
            "浓香氤氲迷帝所，长揖老人下西庑。",
            "身从日月上头行，俯视斗杓分子午。",
            "云气相随步武生，过耳但觉松风鸣。",
            "觉来握笔纪佳梦，月明楼鼓挝三更。"
        ],
        "notes": "",
        "id": "55c45d98b882b05af244a1b2eff2aa6d"
    },
    {
        "author": "钱舜选",
        "dynasty": "宋",
        "type": "诗",
        "rhythmic": "",
        "title": "示姪",
        "preface": "",
        "paragraphs": [
            "才过中年百念轻，独于风月未忘情。",
            "贫将入骨诗方好，事不萦心梦亦清。",
            "万卷难图金马贵，一篷当与白鸥盟。",
            "幸然不作诸侯客，犹恐江湖说姓名。"
        ],
        "notes": "",
        "id": "a13d77864feb5fa48188a39e43d1941e"
    },
    {
        "author": "钱舜选",
        "dynasty": "宋",
        "type": "诗",
        "rhythmic": "",
        "title": "项羽",
        "preface": "",
        "paragraphs": [
            "项羽天资自不仁，那堪亚父作谋臣。",
            "鸿门若遂樽前计，又一商君又一秦。"
        ],
        "notes": "",
        "id": "e00b7c88d495bbb5256849652513b21b"
    },
    {
        "author": "钱舜选",
        "dynasty": "宋",
        "type": "诗",
        "rhythmic": "",
        "title": "赠简竹屋",
        "preface": "",
        "paragraphs": [
            "山房幽洁处，桃李不能春。",
            "独与此君子，一如吾故人。",
            "林空风有韵，影静月无尘。",
            "肝肺皆冰雪，吟来字字新。"
        ],
        "notes": "",
        "id": "35ddb0002e53d4c47ac35ed87557c1a4"
    },
    {
        "author": "钱舜选",
        "dynasty": "宋",
        "type": "诗",
        "rhythmic": "",
        "title": "舟中",
        "preface": "",
        "paragraphs": [
            "一舸乘风便，飘然疾似梭。",
            "水乡秋雨足，茅舍夕阳多。",
            "野色伤衰草，湖声泣败荷。",
            "乱鸦归宿处，人唱牧牛歌。"
        ],
        "notes": "",
        "id": "9b43445f9994ec8452beade6384ccb00"
    },
    {
        "author": "钱舜选",
        "dynasty": "宋",
        "type": "诗",
        "rhythmic": "",
        "title": "闲居",
        "preface": "",
        "paragraphs": [
            "年来百懒惟便静，幽事相关亦有时。",
            "窗上纸因晴日补，槛边花趁小春移。",
            "夜先休息关门早，晓不趋承出户迟。",
            "消遣余生只如此，好怀正不要人知。"
        ],
        "notes": "",
        "id": "fdbd47c1d9a63ade4a2e31ade198cb44"
    },
    {
        "author": "钱舜选",
        "dynasty": "宋",
        "type": "诗",
        "rhythmic": "",
        "title": "书壁",
        "preface": "",
        "paragraphs": [
            "数椽成小隠，游息在其间。",
            "贫者易为乐，贵人难得闲。",
            "水云怀笠泽，梅月梦孤山。",
            "久矣疏书卷，为儒亦强颜。"
        ],
        "notes": "",
        "id": "6248ac829007bb6899b4c8b8690f6b26"
    }
]