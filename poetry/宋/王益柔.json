[
    {
        "author": "王益柔",
        "dynasty": "宋",
        "type": "诗",
        "rhythmic": "",
        "title": "莱石茶酒器寄邵先生作诗代书",
        "preface": "",
        "paragraphs": [
            "宝刀切石如春泥，雕剜成器青玻璃。",
            "吾尝阅视得而有，惜不自用长提携。",
            "前时过君铜驼陌，门巷深僻无轮蹄。",
            "呼儿烹茶酌白酒，陶器自称藿与藜。",
            "爱君居贫趣闲放，一语不涉青云梯。",
            "嗟予都城走尘土，日远樽杓愁盐齑。",
            "缄封不启置墙角，顿撼时作琼瑶嘶。",
            "争如特寄邵高士，书帙几杖同幽栖。",
            "荷锄賸治田间秽，抱瓮勤灌园蔬畦。",
            "明年春酒或共酌，为我扫石临清溪。"
        ],
        "notes": "",
        "id": "47d771e7c60e632ae3e13f94483ab360"
    },
    {
        "author": "王益柔",
        "dynasty": "宋",
        "type": "诗",
        "rhythmic": "",
        "title": "奉答尧夫先生金雀石砚诗",
        "preface": "",
        "paragraphs": [
            "般阳有山名金雀，山发清辉产奇璞。",
            "望气尝言玉宝藏，贾胡几遣良工度。",
            "金刚宝钻竞穷搜，百里青苍困镵凿。",
            "琼瑰未获得研材，温润还将六美学。",
            "有若玉徽琴面莹，有如金弹陶轮著。",
            "规天矩地形制毓，中或辟流外圭角。",
            "晴窗气暖墨花春，牋襞毫奔光照灼。",
            "吾生特好惟四物，累载裒鸠盈几格。",
            "先生闭户日著书，朝餐每不餍藜藿。",
            "高闳粱肉虽有余，孰敢就门赒隠约。",
            "先生固自尝有言，不忍将身作沟壑。",
            "先生崖岸高莫攀，持此谓宜无见却。",
            "一留为惠固已多，敢冀新诗旋踵作。",
            "精深雅健迫风骚，使我忧荒忽惊矍。",
            "还如甘露醒心昏，更似神篦除眼膜。",
            "先生精义已入神，准易时容见涯略。"
        ],
        "notes": "",
        "id": "7359fb779eda981e19d6064f15e54ab5"
    },
    {
        "author": "王益柔",
        "dynasty": "宋",
        "type": "诗",
        "rhythmic": "",
        "title": "奉和尧夫",
        "preface": "",
        "paragraphs": [
            "固穷终不悔沉沦，满腹深藏上古珍。",
            "手写新诗成几卷，亦教余事照千春。"
        ],
        "notes": "",
        "id": "e7a8a1eb818627ec02b3d31a04b74808"
    },
    {
        "author": "王益柔",
        "dynasty": "宋",
        "type": "诗",
        "rhythmic": "",
        "title": "送程给事知越州",
        "preface": "",
        "paragraphs": [
            "紫绂黄金太守章，旌旗遥指五云乡。",
            "若耶溪上朝风快，宛委山中六月凉。",
            "政事雍容多润泽，诗情闲淡合宫商。",
            "羡君一入蓬莱阁，吟醉萧然未遽央。"
        ],
        "notes": "",
        "id": "f73757e8110fb4591f5f1c9d881cc834"
    },
    {
        "author": "王益柔",
        "dynasty": "宋",
        "type": "诗",
        "rhythmic": "",
        "title": "遥题钱公辅众乐亭",
        "preface": "",
        "paragraphs": [
            "四明旧说南湖好，岁久濒厓变涂潦。",
            "建旟一日得贤侯，千里山川真再造。",
            "偃月堤成车马道，湖光如截天如抱。",
            "鸳鸯瓦影乱凫鹥，绿柳环堤花映岛。",
            "珠宫贝阙竞来还，泉客鲛人争献宝。",
            "春风浩荡波涛起，仿佛仙人骑赤鲤。",
            "金盘下筯饱鲈鱼，尘事茫茫隔烟水。",
            "都人士女从如云，丝竹清音两岸闻。",
            "饮酣落笔歌绿水，烂漫天葩飘远芬。"
        ],
        "notes": "",
        "id": "d4d397264933c4bf474b660a35945fd5"
    },
    {
        "author": "王益柔",
        "dynasty": "宋",
        "type": "诗",
        "rhythmic": "",
        "title": "题招提院静照堂",
        "preface": "",
        "paragraphs": [
            "构堂幽僻断尘踪，静照为名我所通。",
            "一室可知天下事，十方齐见定心中。",
            "清朝云散层峰出，后夜潮回涨海空。",
            "槜李御儿多旧迹，几时烟舸访支公。"
        ],
        "notes": "",
        "id": "6a14cf524ce13b385469dab6c9a30b6e"
    }
]