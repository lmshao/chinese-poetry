[
    {
        "author": "徐敏子",
        "dynasty": "宋",
        "type": "诗",
        "rhythmic": "",
        "title": "呈痴绝庵主颂",
        "preface": "",
        "paragraphs": [
            "痴绝有庵不肯住，弄老挑云径山去。",
            "地水火风分裂时，亲书赠予黄葛布。",
            "蜕封读罢咽无语，会得龙须能辟暑。",
            "岂知玉骨本清凉，书则珍藏布不取。",
            "源老忽踏幽深路，道在隔山遥望处。",
            "巨帙已载闲葛藤，何堪又送闲家具。",
            "开眼一看笑呵呵，犹有这个可奈何。",
            "来而不往非世法，聊效芹忱媿不多。",
            "两角茶，十袋面，宝瓶飞钱五十万。",
            "虔心献此一瓣香，奉为禅师作清荐。",
            "且问先师来不来，玉山庵顶碧云开。",
            "更烦大众打圆相，拨取青莲火里灰。"
        ],
        "notes": "",
        "id": "f4c4ba794183f59dc26cddc27f6fb7ff"
    }
]