[
    {
        "author": "刘丰禄",
        "dynasty": "宋",
        "type": "诗",
        "rhythmic": "",
        "title": "题汪水云诗卷",
        "preface": "",
        "paragraphs": [
            "海水奔腾朔风急，巨鳌震动坤轴折。",
            "茫茫水与云相连，中有仙人渺独立。",
            "槁梧三尺操南音，轻视功名等秋叶。",
            "调高韵古泣鬼神，毡帐轻弹燕蓟月。",
            "锦囊万里诗一编，字字丹心沥青血。",
            "回首铜仙旧梦寒，抚卷令人双鬓雪。",
            "祇今复作潇湘游，拟续离骚吊忠魄。",
            "独夜何心闻杜鹃，云暗苍梧正愁绝。"
        ],
        "notes": "",
        "id": "18c05927c7f10806df0e8496020381a2"
    }
]