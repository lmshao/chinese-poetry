[
    {
        "author": "李常",
        "dynasty": "宋",
        "type": "诗",
        "rhythmic": "",
        "title": "解雨送神曲  其一",
        "preface": "",
        "paragraphs": [
            "怒风兮扬尘，日烁石兮将焚。",
            "水泉竭兮厚地裂，嘉谷槁兮孰耨且耘。",
            "神龙兮灵壑，挹清波兮幽𣸣。",
            "鸣鼍鼓兮舞神觋，庶下鉴兮霈祥氛。"
        ],
        "notes": "",
        "id": "b4baaeb0723c4d34bb8f65dd80c1be43"
    },
    {
        "author": "李常",
        "dynasty": "宋",
        "type": "诗",
        "rhythmic": "",
        "title": "解雨送神曲  其二",
        "preface": "",
        "paragraphs": [
            "触石兮山巅，倏四骛兮天边。",
            "惊霆怒兮电炽，翻河汉兮绳悬。",
            "黍离离兮发嘉，穗垅高下兮水潺湲。",
            "讙吾人兮拜贶，请奉事兮无有穷年。"
        ],
        "notes": "",
        "id": "e5ccf8ec8d848ea3f2678c701ddfe282"
    },
    {
        "author": "李常",
        "dynasty": "宋",
        "type": "诗",
        "rhythmic": "",
        "title": "解雨送神曲  其三",
        "preface": "",
        "paragraphs": [
            "肃旗旆兮先驱，咽箫笳兮拥归舆。",
            "椒醑甘兮牲币洁，如肸蚃兮为之踌蹰。",
            "瞻前山兮嵯峨，指去路兮萦纡。",
            "神德大兮报无以称，徒感涕兮长吁。"
        ],
        "notes": "",
        "id": "a57071f9896cf289e17400bc5912cf77"
    },
    {
        "author": "李常",
        "dynasty": "宋",
        "type": "诗",
        "rhythmic": "",
        "title": "醉眠亭",
        "preface": "",
        "paragraphs": [
            "陶公醉眠野中石，君醉辄眠舍后亭。",
            "人知醉眠尽以酒，不知身醉心常醒。",
            "众人清晨未尝饮，已若醉梦心冥冥。",
            "淫名嗜利到穷老，有耳亦不闻雷霆。",
            "醉石虽顽委山侧，苔昏日剥谁与扃。",
            "牧童樵叟亦能指，卒以陶令垂千龄。",
            "危簷弱栋倚荒渚，海雾江雨穿疏櫺。",
            "勿谓幽亭易摧折，勉事伟节同明星。"
        ],
        "notes": "",
        "id": "cafd74ceb1608e3c2045143587a37d5b"
    },
    {
        "author": "李常",
        "dynasty": "宋",
        "type": "诗",
        "rhythmic": "",
        "title": "题招提院静照堂",
        "preface": "",
        "paragraphs": [
            "藻户面通漕，飞甍出重城。",
            "堂成未遑息，复作千里行。",
            "尘埃袖短褐，蒙暑踏寒冰。",
            "其求异求食，志欲诗编盈。",
            "宁辞阍吏慢，聊为一堂荣。",
            "都城竞名利，日出车马声。",
            "谁云方外士，奔走亦有营。",
            "惟静制众动，自照中乃明。",
            "胡为挠山水，风急帆更轻。",
            "岁阑去勿缓，恐负新堂名。"
        ],
        "notes": "",
        "id": "5a45e0be5cfb734bd325ce06c20fd30b"
    },
    {
        "author": "李常",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "皖公山下开轩处，坐听龙吟十里长。"
        ],
        "notes": "",
        "id": "31521d3af753bf09f556ee13ff62a264"
    },
    {
        "author": "李常",
        "dynasty": "宋",
        "type": "诗",
        "rhythmic": "",
        "title": "荐福院双柏",
        "preface": "",
        "paragraphs": [
            "当日双缣直万缗，买留柯叶拂星辰。",
            "上巢绝顶饶千鹤，下憩清阴可百人。"
        ],
        "notes": "",
        "id": "371d7690ee4bcae54cced84cc7d97f2e"
    }
]