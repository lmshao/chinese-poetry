[
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "世途",
        "preface": "",
        "paragraphs": [
            "世途若戈矛，达人自宜淑。",
            "春日玩春桃，秋时赏秋菊。",
            "闲来与客谈，兴至取书读。",
            "渴饮溪头水，饥餐瓶中粥。",
            "即此可忘忧，世人奚碌碌。",
            "黄农不复生，谁为大化育。",
            "此身当自珍，毋为世所辱。"
        ],
        "notes": "",
        "id": "9ec1f2370aeba2ec012a8300c833f1f6"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "教授祖守中逢清以秋菊佳咏见贻次韵奉答",
        "preface": "",
        "paragraphs": [
            "重九寓淮阴，尘嚣忘境寂。",
            "金风徧原野，芳华未销歇。",
            "结友步林坳，秋容正纷发。",
            "疎篱隠士居，丛菊堪怡悦。",
            "淡远异凡葩，清香恋游蝶。",
            "皎如冰作盘，长才无放逸。",
            "广文祖先生，鸡群之鹤立。",
            "挥泪赋新言，群贤皆侍侧。",
            "一编惠远人，捧诵几晨夕。"
        ],
        "notes": "",
        "id": "21991a3a94cde831cda5a645fa689510"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "严先生钓台同范茂明浚赋",
        "preface": "",
        "paragraphs": [
            "汉帝中兴握赤符，先生恬澹隠名区。",
            "羊裘自是林泉物，龙德原非将相徒。",
            "不学淮阴遭戮辱，岂同尚父预匡扶。",
            "高踪卓绝横今古，瞻拜桐江感叹俱。"
        ],
        "notes": "",
        "id": "977f6b715ec3bcb8a1f01db6f4e400e4"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "陈元矩昭度纳姬戏赠  其一",
        "preface": "",
        "paragraphs": [
            "半载幽居太寂寥，春风送暖此良宵。",
            "深情不必旁留恋，好布罗帷笼阿娇。"
        ],
        "notes": "",
        "id": "5db2a87d296df5f8e2551559998e42c9"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "陈元矩昭度纳姬戏赠  其二",
        "preface": "",
        "paragraphs": [
            "赚得姬人下镜台，锦衾角枕手亲裁。",
            "鱼鱼水水成佳会，懒向书堂事酒杯。"
        ],
        "notes": "",
        "id": "82f39decedb741d5435e105793e33ee7"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "瑞香",
        "preface": "",
        "paragraphs": [
            "本属庐山种，今移到小堂。",
            "疎枝依浅土，永日吐清香。",
            "不独供欣赏，还宜兆吉祥。",
            "春深花气减，对此更微茫。"
        ],
        "notes": "",
        "id": "abf2b6c3ca19c84ef0c3a07ef93b7bba"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "留别□州牧孙德操懋",
        "preface": "",
        "paragraphs": [
            "贤守公余雅䜩开，荷香馥馥入蓬莱。",
            "骅骝与座称仙吏，樗栎趋陪愧钝才。",
            "纬武经文资妙略，民胞物与广滋培。",
            "萍踪将返琴川棹，铃阁新吟切溯洄。"
        ],
        "notes": "",
        "id": "71d60a311f365d377aa050dbcea28a06"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "游瑯琊寺",
        "preface": "",
        "paragraphs": [
            "滁阳饶古迹，山水境幽然。",
            "名流相接踵，题咏日纷繁。",
            "我来值长至，欲一向山前。",
            "适逢豪侠友，相约入林渊。",
            "巉岩如虎伏，苍松似龙眠。",
            "少憩闻清磬，徐步览名泉。",
            "山僧供茗椀，不为礼数牵。",
            "坐卧兴夷犹，啸傲山之巅。"
        ],
        "notes": "",
        "id": "267043209b73c88862f80c5e52c009da"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "秋日游焦山寺",
        "preface": "",
        "paragraphs": [
            "舟行依岸曲，积气一峰孤。",
            "日烈秋容老，霜寒木叶枯。",
            "闲云留佛宇，幽鸟借僧𫗦。",
            "何日寻真隠，名山信杖扶。"
        ],
        "notes": "",
        "id": "de2aa2ad33d119f77d04a9a2c1416096"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "金山",
        "preface": "",
        "paragraphs": [
            "波涛流不息，山势独纵横。",
            "高阁空中现，浮图雨外晴。",
            "帆樯归客稳，钟鼓卧龙惊。",
            "是处开生面，风云别有情。"
        ],
        "notes": "",
        "id": "0e944a9bdf72766c64811562fad2bce4"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "鹤林寺",
        "preface": "",
        "paragraphs": [
            "山径纡徐上，行吟喜自如。",
            "苍松夹道路，翠竹绕门闾。",
            "是处无纷扰，到来怀隠居。",
            "南朝碑尚在，遗事信非虚。"
        ],
        "notes": "",
        "id": "75fbcb8b2a87d38fa6fe3a2bad850bb1"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "北固山",
        "preface": "",
        "paragraphs": [
            "名山推北固，乘兴一登临。",
            "古庙稀人语，虚堂响树音。",
            "江涛堪寓目，禽鸟足娱心。",
            "坐卧言归晚，前村月满林。"
        ],
        "notes": "",
        "id": "32be65108b82c8b665fe7ba64b00dac4"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "甘露寺",
        "preface": "",
        "paragraphs": [
            "名山城北峙，突兀到清虚。",
            "刹踞飞云上，僧从绝顶居。",
            "江涛声断续，松柏势扶疎。",
            "晤对忘人世，登临意自如。"
        ],
        "notes": "",
        "id": "ce4896a6b340a881410bac7d1746b1c4"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "滕王阁怀古和新会马持国韵",
        "preface": "",
        "paragraphs": [
            "扁舟直入南州界，屈曲河流势澎湃。",
            "浩荡银涛气灏漫，渊源不竭通九派。",
            "昔年作客豫章城，弗覩高楼恒介介。",
            "再来胜地续前缘，画栋雕梁称绝快。",
            "子安一赋传古今，俯视群言犹草芥。",
            "西山苍翠无变更，南浦烟云几成败。",
            "凭栏睇视爽凡襟，惹起狂情破游戒。",
            "敏饮醇醪似蔗浆，细览词章如披薤。",
            "寄身天地原宽闲，我独伊何逢险隘。",
            "落霞孤鹜景偏幽，秋水长天恬不怪。",
            "信知造物有化工，能参妙义方无疥。",
            "长啸楼头逸兴豪，得意忘言绝机械。",
            "匡庐有约次游遨，务须了却林泉债。"
        ],
        "notes": "",
        "id": "d35eb7a832e1914d0ff40ffde0e9cb72"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "金陵怀古",
        "preface": "",
        "paragraphs": [
            "六代金汤固，桑田几变更。",
            "梁台秋月冷，吴苑晚鸿鸣。",
            "禾黍逢时茂，人心向化平。",
            "江山存胜迹，我辈得怡情。"
        ],
        "notes": "",
        "id": "673804c996fc8abefae9ff4e134bd1cf"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "庐山",
        "preface": "",
        "paragraphs": [
            "庐山不可尽，蹑屐且相寻。",
            "峭壁悬崖险，幽泉仄涧深。",
            "苔痕侵竹径，云气结松阴。",
            "古刹安禅静，闻钟砭俗心。"
        ],
        "notes": "",
        "id": "44cdcce7babd72195c19f8751b6f47b5"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "梅仙祠",
        "preface": "",
        "paragraphs": [
            "汉尉垂纶处，遗风事可传。",
            "林深飞鸟入，水隔小桥连。",
            "道室幽如许，山花晚倍妍。",
            "到来心志静，不复有尘缘。"
        ],
        "notes": "",
        "id": "747817b10d65773db89a8a07571d59a2"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "新安江泛棹",
        "preface": "",
        "paragraphs": [
            "秋水何清澈，舟行境不穷。",
            "猿啼深谷里，人泛碧流中。",
            "云影连帆影，林红映日红。",
            "滩声时断续，高旷羡渔翁。"
        ],
        "notes": "",
        "id": "8da2ca547c49abdd0cde85fe5969ec17"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "访滕王阁旧址",
        "preface": "",
        "paragraphs": [
            "滕王高阁已尘埃，故老犹传结搆材。",
            "南浦寒潭秋月浅，西山爽气晓风开。",
            "韩公碑碣生苔藓，王子文章没草莱。",
            "举目章江多落寞，萧萧云树总堪哀。"
        ],
        "notes": "",
        "id": "62036ded28e636ce9424f4c25898f20b"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "韩侯钓台",
        "preface": "",
        "paragraphs": [
            "湖水盈盈历古今，我来凭吊识淮阴。",
            "王孙自失三齐志，漂母谁怜一饭心。",
            "封拜不堪仍赤族，交游未可仗黄金。",
            "富春亦有垂纶者，独引高风爽客襟。"
        ],
        "notes": "",
        "id": "ed8be107d43dc7b07cef65b3835417bf"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "严先生钓台同范茂明赋叠前韵",
        "preface": "",
        "paragraphs": [
            "处士星光耀斗符，汉家幸有此区区。"
        ],
        "notes": "",
        "id": "4a9fab0e8db4b0b0b48fb8a281b8cc5c"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "赋赠许上达",
        "preface": "",
        "paragraphs": [
            "十载驱驰万里程，鸡林自昔饮香名。",
            "欣瞻霁月光风度，得慰苍葭白露情。",
            "博爱已征钦古道，赠言端可重生平。",
            "回舟再谒吟诗处，错落珠玑映水明。"
        ],
        "notes": "",
        "id": "5403173459ee223b8d8f1ef7c5d4430d"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "月夜接友人书",
        "preface": "",
        "paragraphs": [
            "湖水春来泛碧波，伊人暌隔怅如何。",
            "梅花著露香还艳，竹叶临风色自和。",
            "形影莫亲凭梦寐，中情频写寄诗歌。",
            "鱼书忽喜今宵到，复值堂前好月过。"
        ],
        "notes": "",
        "id": "c841430800b8e761ec44cc6badea5367"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "采石矶怀古",
        "preface": "",
        "paragraphs": [
            "姑孰江头暂置邮，凉风萧飒胜三秋。",
            "燃犀韵事归何处，披锦诗人迹尚留。",
            "广济刹边松树古，峨嵋亭畔晚烟浮。",
            "六朝霸业成残垒，惟见茫茫水北流。"
        ],
        "notes": "",
        "id": "13a5bfd05c96bc4ef5d91395c05151ea"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "暮云亭谒青莲先生祠",
        "preface": "",
        "paragraphs": [
            "学士风流不可名，暮云犹著古贤声。",
            "衣冠渺渺成黄土，松柏萧萧散紫英。",
            "几见骑鲸寻皓月，当年披锦酌飞觥。",
            "遥遥岁序还思敬，祠宇重光俎豆情。"
        ],
        "notes": "",
        "id": "9e87ab869b0cefe0d528e706bf11c3e0"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "亚夫墓",
        "preface": "",
        "paragraphs": [
            "鸿门不用业成灰，碧血孤忠蓄夜台。",
            "落日兔狐眠宿土，新秋猿鹤叫余哀。",
            "虹光闪烁凌云汉，鼠窃卑污没草莱。",
            "传道英灵能显晦，登临纪异愧无才。"
        ],
        "notes": "",
        "id": "9748c4a33e6a4e320085395b4e831a35"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "高祖庙",
        "preface": "",
        "paragraphs": [
            "尺土无阶起沛丰，大风一曲压群雄。",
            "秦关约法成王业，楚国抡材卫帝宫。",
            "远引留侯悲鸟兔，矜功韩信困牢笼。",
            "堪怜戚氏终人彘，智略何曾事事工。"
        ],
        "notes": "",
        "id": "adeabfb84ca215cb5f3a4be619c97979"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "送春歌",
        "preface": "",
        "paragraphs": [
            "时光如箭递相催，三春竟过夏方来。",
            "红英渐落幽三径，绿叶初肥映翠苔。",
            "太息劳生同若梦，四十年华轻断送。",
            "譬如朝露最伤情，且趁年光免嘲弄。",
            "阳和布泽满丘墟，黄鸟声啼自卷舒。",
            "闻声自可娱清昼，何必嗟嘘向敝庐。",
            "独念须眉惊渐老，事业无成悲潦倒。",
            "旷志深沉似碧潭，孤情磊落如芳草。",
            "惜春还作送春游，片刻风光未易酬。",
            "妙绪清言成韵会，飞觞举盏涤离愁。",
            "良会弗长随往迹，转盼须臾即宿昔。",
            "古人秉烛非清狂，吾辈好把时光惜。"
        ],
        "notes": "",
        "id": "fe8377cecc79f58741569107adf9ef9c"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "江行漫兴",
        "preface": "",
        "paragraphs": [
            "江南二月好风光，杏蕊桃花间绿杨。",
            "是处芳隄嘶牧马，谁家红粉盼孤航。",
            "永嘉时过人皆尽，建业潮来波自扬。",
            "物理静观多变幻，长歌差胜奏笙簧。"
        ],
        "notes": "",
        "id": "b9c589e2a078bea889689e0fdba84838"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "小孤山",
        "preface": "",
        "paragraphs": [
            "一柱巍然秀不顽，近邻彭泽达沙湾。",
            "吴花带雨参差媚，楚柳迎风次第班。",
            "屈子行吟伤放废，渊明归赋爱投闲。",
            "劳身未赴安恬计，且向名山几度攀。"
        ],
        "notes": "",
        "id": "869e8609d703f7ccd3dd4f7ab1f546ac"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "琵琶亭",
        "preface": "",
        "paragraphs": [
            "谁把琵琶清夜弹，香山静听谱无难。",
            "江州自古成佳话，亭上于今美大观。",
            "湓浦新流春涨碧，匡庐徐转朔风寒。",
            "游人不乏留题兴，孰擅骚情踞坫坛。"
        ],
        "notes": "",
        "id": "b07a7eed0a6fde069d17b628f7113e0a"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "新燕",
        "preface": "",
        "paragraphs": [
            "养成羽翼在雕梁，掠水穿花技本长。",
            "舌口澜翻惊午梦，好风吹到竹方床。"
        ],
        "notes": "",
        "id": "9cd1939be1cd3d145247f83e96c7311a"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "采莲曲",
        "preface": "",
        "paragraphs": [
            "潋滟溪光似辋川，新荷出水更嫣然。",
            "为言全盛红颜女，莫折花枝入画船。"
        ],
        "notes": "",
        "id": "55364265b5cebe31fb98b97d6aefb918"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "隋堤布市",
        "preface": "",
        "paragraphs": [
            "隋皇宫阙已荒丘，剩水残山发旅愁。",
            "丝竹管弦成往事，空余梭布市扬州。"
        ],
        "notes": "",
        "id": "a787314b4cc2d1f3f33531665dcd90e5"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "维摩寺和冷世修韵",
        "preface": "",
        "paragraphs": [
            "放达得真赏，风流多逸才。",
            "春邀仙子佩，夜雨法王台。",
            "云磬杯前落，昙花曲畔来。",
            "但教元度在，明月不须来。"
        ],
        "notes": "",
        "id": "9dafd1d158718d2139085df49938a53d"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "古梅",
        "preface": "",
        "paragraphs": [
            "古折何如此，吾知本自根。",
            "历年香不改，易世骨犹存。",
            "祇守芳心淡，宁期俗士扪。",
            "逢春百卉艳，对此似儿孙。"
        ],
        "notes": "",
        "id": "657d219fa1b1c01d4b96467ee426eb5f"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "桃花坞怀古",
        "preface": "",
        "paragraphs": [
            "坞号桃花著历阳，张公曾作读书堂。",
            "琅琅文采光前代，奕奕儒风显盛唐。",
            "履境怀人诚韵事，居今稽古属贤良。",
            "河流不减当年绿，酌水犹余翰墨香。"
        ],
        "notes": "",
        "id": "8b065ced6cdc15916aacd0258ee2350c"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "次韵奉答教授祖守中逢清",
        "preface": "",
        "paragraphs": [
            "方今士习叹卑微，宫墙何者切瞻依。",
            "祖君守中来倡导，群材就法识趋归。",
            "夙昔风标矜独步，文坛立帜能直树。",
            "论文角艺日无虚，雅会名流常脱屦。",
            "文旌揽胜英风扬，击钵吟成冠词场。",
            "芙蓉出水成高调，牛斗直射莹精光。",
            "一毡暂屈萍藻渌，相契同官洵迈俗。",
            "贤宰鸣琴逸韵飞，少尹哦松音调续。",
            "无殊畹芷与湘兰，斋头苜蓿共盘桓。",
            "撷秀台前开宴会，合芳亭下结新欢。",
            "倡酬互见珠玑落，起弊扶衰金石药。",
            "名篇大半宝丰年，可以疗饥兼济涸。",
            "自惭樗栎薄高林，毕生荏苒叹浮沉。",
            "登陟名山应拱手，临流胜水每萦心。",
            "但遇瑶编称汗漫，目动神惊骨髓换。",
            "表扬前哲本愚衷，敢谓博名标月旦。",
            "蒙公诗赠率天真，犹观大匠作舆轮。",
            "法律岂惟超近日，风神抑且过前人。"
        ],
        "notes": "",
        "id": "d347726b72db06b85e88307e22b6d8be"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "郊外",
        "preface": "",
        "paragraphs": [
            "秋色全摇落，幽寻兴未穷。",
            "闲云回远岫，飞鸟下孤桐。",
            "人事寒相迫，枫林老益红。",
            "胜游堪自适，何必上崆峒。"
        ],
        "notes": "",
        "id": "9c759393e86e017d64663dd30fe0ae34"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "登燕子矶",
        "preface": "",
        "paragraphs": [
            "岩石著江干，扁舟依岸难。",
            "钟音清晚屿，日色下寒滩。",
            "寺古藤萝碧，霜严木叶丹。",
            "登临殊快意，趺坐看回澜。"
        ],
        "notes": "",
        "id": "cd6d87f7615e4890616a77fde24649e9"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "迷楼",
        "preface": "",
        "paragraphs": [
            "大业繁华地，荒凉一梵宫。",
            "烟云犹夙昔，粉黛已成空。",
            "今古兴亡事，循环宇宙中。",
            "知人与论世，端属在儒衷。"
        ],
        "notes": "",
        "id": "b452aee7bee84e452ab67af2d4e20556"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "彭泽怀古",
        "preface": "",
        "paragraphs": [
            "青山环小邑，白水绕孤城。",
            "楚蜀源流远，衡庐气脉清。",
            "云浮萦客思，日落动波声。",
            "堪羡陶彭泽，归田不问名。"
        ],
        "notes": "",
        "id": "832823ce62ce4b57141c2ac1730075e2"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "西子湖同马先生赋",
        "preface": "",
        "paragraphs": [
            "湖水澄如练，中流好放歌。",
            "桥梁通小艇，楼阁倚岩阿。",
            "响屧廊犹在，采香泽不磨。",
            "武林佳丽地，游衍乐如何。"
        ],
        "notes": "",
        "id": "4ae260a72f14c291a83d0d71c3595263"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "彭祖井",
        "preface": "",
        "paragraphs": [
            "茫茫海甸几沧桑，井泽犹余姓氏香。",
            "道术尽人夸往事，仙踪何处仰遗芳。",
            "云龙山下风霜冷，戏马台边草木黄。",
            "惟有城隅一掬水，春秋代谢自清凉。"
        ],
        "notes": "",
        "id": "d0cf0e8cbdbd191eedfbef9fc4aded81"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "留侯庙",
        "preface": "",
        "paragraphs": [
            "微茫祠宇著山中，曲径悬崖杖履通。",
            "一调楚歌声断续，八千甲士散西东。",
            "良臣远识存真隠，赤帝雄心赋大风。",
            "惟有彭城留皓月，春秋光照尚和同。"
        ],
        "notes": "",
        "id": "4d37820281af7607a8ddf921674d226e"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "次韵奉和蒋元甫雝瑞兰诗兼贺诞孙",
        "preface": "",
        "paragraphs": [
            "名花不与众为行，特向瑶阶献吉祥。",
            "一干亭亭标异彩，数枝灿灿发幽香。",
            "高怀直与同清艳，雅韵犹能并洁芳。",
            "积厚流光邀美报，兰孙应瑞庆华堂。"
        ],
        "notes": "",
        "id": "9a03543c146249f10ebf8549b0543edf"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "偕冷世修游顶山广福院",
        "preface": "",
        "paragraphs": [
            "山寺寂无僧，空门白云冷。",
            "惟有寒松枝，悠然照潭影。"
        ],
        "notes": "",
        "id": "a0c8935fbc2b8721a93949ae6df969f5"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "赋赠容州刺史马鲠臣持国",
        "preface": "",
        "paragraphs": [
            "扶风家学属渊泉，刺史分符继起贤。",
            "坐啸名篇词典要，十春佳咏语轻圆。",
            "虞山蒙幸腾飞盖，琴水邀荣泛画船。",
            "今日远人寻旧好，抠衣铃阁拜君前。"
        ],
        "notes": "",
        "id": "d1552fd4bc46484495cee92f438aa266"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "崇德县簿冷世修招饮",
        "preface": "",
        "paragraphs": [
            "早衙已放又清歌，文采风流孰若何。",
            "别圃娱情多典册，疎篱适兴杂藤萝。",
            "秋容包灿迷鸿雁，园菊英含续芰荷。",
            "饱德霏霏谈论爽，如观大匠斧高柯。"
        ],
        "notes": "",
        "id": "526f7334ff3ff1a644333bfc0aa8b0fb"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "赠池州倅赵汉卿昂发",
        "preface": "",
        "paragraphs": [
            "池阳别驾号宗工，博雅持衡景岱嵩。",
            "召杜兴歌德并美，龚黄政绩颂同功。",
            "清华独擅标江左，伟望无双冠域中。",
            "何幸旌旄来吴会，得瞻懿范沐仁风。"
        ],
        "notes": "",
        "id": "b4c93c6c390bc65cca9ca84c7b5eb60b"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "赋答钱塘马先生见贻即次原韵",
        "preface": "",
        "paragraphs": [
            "三秋初届雨凄凄，序转重阳风日西。",
            "正苦僧房无快境，贻来新咏自珍携。",
            "芙蓉带水成真艳，鸿雁凌霜作夜啼。",
            "拟过高轩聆妙谛，恐劳斋供太常妻。"
        ],
        "notes": "",
        "id": "8104cc0f7a396d464ac9ecfd4fa8bd99"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "和马先生再叠前韵",
        "preface": "",
        "paragraphs": [
            "连朝襆被冷凄凄，客屐湘江到浙西。",
            "长叹故园秋渐老，快逢诗伯句频携。",
            "回廊待月来僧梵，曲径看花听鸟啼。",
            "转盼雪霜应按候，调琴协瑟念山妻。"
        ],
        "notes": "",
        "id": "c4ab72d66de0819490deea440c7cb7c5"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "和马先生留饮三叠前韵",
        "preface": "",
        "paragraphs": [
            "招饮醇醪破寂凄，夕阳掩映画楼西。",
            "狂澜就下偏维挽，峻岭难登每屐携。",
            "自有珠光能射照，无嫌驭屈作悲啼。",
            "连朝拟订盘餐约，谁主僧庖代故妻。"
        ],
        "notes": "",
        "id": "c42951c062f5e714f5e803a3f02f42ed"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "和马先生雨中见过四叠前韵",
        "preface": "",
        "paragraphs": [
            "连朝风雨苦凄凄，邮得贤书到浙西。",
            "带屐冲泥叨饫液，贻来新咏又相携。",
            "清霜落木初成绛，浅渚依鸿半作啼。",
            "偶合温家谐韵事，司农掌印有能妻。"
        ],
        "notes": "",
        "id": "a55e8a0e39a4803211497aced17ed43e"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "夜窗独饮五叠前韵呈马先生",
        "preface": "",
        "paragraphs": [
            "云舒风布景凄凄，秋色缤纷遍浙西。",
            "愧我厨荒情未展，蒙公谊笃酒频携。",
            "深嘉经纬匡时俗，还羡诗歌当笑啼。",
            "独酌亦能消永夜，倡酬殊苦少荆妻。"
        ],
        "notes": "",
        "id": "f2e350917d18f30fe1deb29de843aa2c"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "和马先生晓起六叠前韵",
        "preface": "",
        "paragraphs": [
            "秋英渐落景幽凄，叹息征衫滞浙西。",
            "三竺风光公素览，两峰山色我新携。",
            "禅房境冷逢仙侣，客子心闲爱鸟啼。",
            "揖别黯然情未已，曰归难对乐羊妻。"
        ],
        "notes": "",
        "id": "0e98c102e172eac65489c31a5fde2206"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "兰谿范茂明过江来访和韵见贻七叠前韵奉答",
        "preface": "",
        "paragraphs": [
            "倡酬已六破荒凄，词客贻吟又日西。",
            "欲罢未能情寓胜，将归更喜友相携。",
            "上天竺外霜华重，西子湖头乌夜啼。",
            "此境盘桓差快意，无烦鼓瑟并姬妻。"
        ],
        "notes": "",
        "id": "417ec7da69d20e70b1d364a5384c5f11"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "和马先生赠别八叠前韵",
        "preface": "",
        "paragraphs": [
            "小酌僧房破冷凄，明朝分手各东西。",
            "一肩行李帆樯便，尺幅龙蛇什袭携。",
            "水驿山程劳记忆，天光云影任歌啼。",
            "得通音问凭鱼素，此际伤情似女妻。"
        ],
        "notes": "",
        "id": "39567934d0a486ae48112c5a0e449ecf"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "慈教寺同冷世修赋",
        "preface": "",
        "paragraphs": [
            "古刹傍江头，凭高豁远眸。",
            "云光时散合，山影半沉浮。",
            "不语参空界，随缘作胜游。",
            "老僧指点处，心事几多休。"
        ],
        "notes": "",
        "id": "60c2d69c80128df6cf04d953a304d3fe"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "立春日作",
        "preface": "",
        "paragraphs": [
            "春风有脚到柴门，最爱朝曦气自温。",
            "养性颇知学是贵，涵情尤识道称尊。",
            "土牛应候农功起，木铎传音官儆存。",
            "惟愿四方成乐岁，投戈解甲牧鸡豚。"
        ],
        "notes": "",
        "id": "1b0da5b3256039ab36078386548ff109"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "书建州刺史鲍祗劝农诗后",
        "preface": "",
        "paragraphs": [
            "使君劝稼泛清溪，才问高田又及低。",
            "蛙鼓鸣畦芳草际，鶑梭掷柳画桥西。",
            "堪怜南亩波生浪，且喜东庄麦秀齐。",
            "五首新诗发性府，还从老稚慰呼啼。"
        ],
        "notes": "",
        "id": "f7f3fdef8d86d80af89c98b371479d8f"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "主簿陈元矩署中畜鹅",
        "preface": "",
        "paragraphs": [
            "素羽称修洁，苍音听不禁。",
            "田间宜养育，官舍莫栖侵。",
            "博爱儒生量，矜全物性心。",
            "从今传韵事，谁谓擅山阴。"
        ],
        "notes": "",
        "id": "e7ee1596a888e3adcffedfd0b04f6106"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "纳凉",
        "preface": "",
        "paragraphs": [
            "移榻空亭纳晚凉，更深露下芰荷香。",
            "行云敏捷如流水，爱有游萤入画梁。"
        ],
        "notes": "",
        "id": "dce412084685079a5c8ef2276185db10"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "江宁阻风",
        "preface": "",
        "paragraphs": [
            "篱落鸡豚傍水涯，萧萧杨柳放新芽。",
            "石尤故逞波涛恶，使我行踪看晚霞。"
        ],
        "notes": "",
        "id": "969b3fc340eedb234915461dbedf9626"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "华佗墓  其一",
        "preface": "",
        "paragraphs": [
            "操技颇称良，全身苦不早。",
            "堪嗟魏老瞒，今亦同枯槁。"
        ],
        "notes": "",
        "id": "92e128e54f18a0d68bc3094989ec7a52"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "华佗墓  其二",
        "preface": "",
        "paragraphs": [
            "古墓尚巍然，蒙茸皆宿草。",
            "经春一发生，士女争祈祷。"
        ],
        "notes": "",
        "id": "b0fdb301b823f014b212bd22a5c41565"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "漂母祠",
        "preface": "",
        "paragraphs": [
            "英雄未得志，落魄有谁怜。",
            "一饭寻常事，千秋颂母贤。"
        ],
        "notes": "",
        "id": "77fa1d126930509414ad31e572180251"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "廿四桥",
        "preface": "",
        "paragraphs": [
            "桥在大业间，今日已倾圮。",
            "万古长不磨，云山并烟水。"
        ],
        "notes": "",
        "id": "82277ca54749c7d373c64d42765eb288"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "逵弟招饮",
        "preface": "",
        "paragraphs": [
            "天潢家世本同宗，玉质亭亭似岱嵩。",
            "海国快逢情契合，华堂盛集酒香浓。",
            "谈诗雅以唐为法，植品端惟汉是从。",
            "握手雉皋旋别去，暮云春树想高踪。"
        ],
        "notes": "",
        "id": "f471560ad15a578c778d9f54700e4ef6"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "玻璃泉",
        "preface": "",
        "paragraphs": [
            "都梁环绕尽高山，山下幽泉沁齿甘。",
            "入境顿忘人事扰，临流能润舌喉干。",
            "孤亭掩映风云幻，曲槛迷离烟雨寒。",
            "泗地年来成泽国，奠安常作救时看。"
        ],
        "notes": "",
        "id": "b8360c0842ae021c457dbc69a79cddf9"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "送汉卿再判池州",
        "preface": "",
        "paragraphs": [
            "阀阅清华自职方，长才重莅古池阳。",
            "刑曹借箸邀宸眷，秋浦分符定庙堂。",
            "熊辂声闻舒骥足，朱旗色映快龙光。",
            "公余寄兴耽文字，彩笔仍流翰墨香。"
        ],
        "notes": "",
        "id": "72fe71ff7f165c536f577391bbd59a54"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "喜范茂明至",
        "preface": "",
        "paragraphs": [
            "兰陵江下富春连，三色桃花色泽鲜。",
            "夜雨忽然添尺涨，晓寒犹可著重绵。",
            "轻囊括尽烟霞趣，逸兴吟成风月篇。",
            "太息尘氛京雒客，谁能潇洒得安禅。"
        ],
        "notes": "",
        "id": "72f8b292112263fd86a7eedfc6bc6222"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "徐孺子祠墓",
        "preface": "",
        "paragraphs": [
            "孺子遗踪何处寻，进贤门外树森森。",
            "登堂展拜情维系，过墓倾心敬自深。",
            "剩有黄鹂鸣院落，还来云影覆山阴。",
            "章江积雨增愁思，此日新晴爽客襟。"
        ],
        "notes": "",
        "id": "5aeca267ba47cf61e1e23552309bd193"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "吕梁洪",
        "preface": "",
        "paragraphs": [
            "吕梁篱落走鸡豚，小泊扁舟日已昏。",
            "极目黄流来汴泗，有情明月匝烟村。",
            "隄长柳密巢归鸟，水急风高浪打门。",
            "此去彭城知不远，凭今吊古我思存。"
        ],
        "notes": "",
        "id": "c1bfb93dae4c434b64ddabcd6182b59a"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "戏马台",
        "preface": "",
        "paragraphs": [
            "戏马台边风色寒，黄河昼夜水弥漫。",
            "椎心每恨英雄尽，放眼还知天地宽。",
            "宴设鸿门王气在，烟销秦阙霸图残。",
            "知几亚父身先死，不见阴陵行路难。"
        ],
        "notes": "",
        "id": "ce2614154117327e0a6ce13d3d45060c"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "同鲍祗登醉翁亭看欧阳公手植梅花",
        "preface": "",
        "paragraphs": [
            "欧亭犹在望，梅萼自芬芳。",
            "地以人为重，花为植者香。",
            "山峰皆拱列，石骨尽昂藏。",
            "文采风流事，参军独擅场。"
        ],
        "notes": "",
        "id": "bd57cb5f8d3c1ebd003be2d316cb7e13"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "上巳",
        "preface": "",
        "paragraphs": [
            "芜城逢上巳，散步答年光。",
            "北郭垂杨媚，西郊碧草芳。",
            "人皆趋靡丽，我独恋春阳。",
            "更爱双飞燕，翩翩语画梁。"
        ],
        "notes": "",
        "id": "ac475f5d71c7694f252824d4a820b6b1"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "浮梁舟行",
        "preface": "",
        "paragraphs": [
            "一棹沿溪上，沙明水更清。",
            "迷蒙细雨湿，起落片帆轻。",
            "磐石中流出，新篁远岸生。",
            "客心无所系，闲坐听春鶑。"
        ],
        "notes": "",
        "id": "2577f995d84394a3973c8bd99e632d6f"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "祁门驳",
        "preface": "",
        "paragraphs": [
            "舟小名为驳，临河体实轻。",
            "扪滩鱼贯上，放溜雁行行。",
            "云气仙山静，风声远树鸣。",
            "时和春又暮，旷览可娱情。"
        ],
        "notes": "",
        "id": "625b7ce0835f628e396eda95eaf463ce"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "黄冈",
        "preface": "",
        "paragraphs": [
            "黄冈临古岸，依谷尽人家。",
            "老稚崇清俭，衣冠鄙俗华。",
            "花香幽径僻，鸟噪夕阳斜。",
            "俯仰情何寄，烟霞自足夸。"
        ],
        "notes": "",
        "id": "752ff6cd3e207facf1a3dc515bc6b3fa"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "滕王阁",
        "preface": "",
        "paragraphs": [
            "佳名由帝子，千载尚余芳。",
            "带水来章贡，群山拥豫章。",
            "楼台夸壮丽，鱼鸟焕清光。",
            "粉壁多词翰，风流孰擅长。"
        ],
        "notes": "",
        "id": "d05cb688a39e9f45688921e4482bf46a"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "望庐山",
        "preface": "",
        "paragraphs": [
            "庐山何峻极，一望尽苍清。",
            "不辨松杉色，谁闻钟磬声。",
            "飞崖悬瀑布，幽谷语春鶑。",
            "堪羡岩栖士，空余人世情。"
        ],
        "notes": "",
        "id": "13ebc64548f2d3d3b7739bf5b1971c7a"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "大孤山",
        "preface": "",
        "paragraphs": [
            "客路将几月，舟行见大孤。",
            "时和花烂熳，景淑鸟飞呼。",
            "径有烟霞气，村无市井夫。",
            "旷观多乐趣，何事苦嗟吁。"
        ],
        "notes": "",
        "id": "cc28ea1d5086f74435a33f635b909255"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "陪钱塘马先生游两峰僧寺",
        "preface": "",
        "paragraphs": [
            "两峰舟少阻，精舍可桥通。",
            "竹映阶苔绿，桃侵佛幔红。",
            "心萦章贡外，情寄笑谈中。",
            "坐久愁烦渴，供茶爱远公。"
        ],
        "notes": "",
        "id": "aa3d1b6f87648741399ca9c8bdade935"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "冷泉亭",
        "preface": "",
        "paragraphs": [
            "泉不因人热，渊源自古今。",
            "名流耽韵致，智士悦清音。",
            "径有烟霞趣，亭无鸟鼠侵。",
            "浮生徒碌碌，谁自涤凡心。"
        ],
        "notes": "",
        "id": "feb16f3cba09dd5cc65e0abb74d63ec7"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "岑山",
        "preface": "",
        "paragraphs": [
            "山踞浙流顶，波声耸独尊。",
            "帆樯移野浦，钟磬出烟村。",
            "修竹凉风咽，巨鱼暑气吞。",
            "层巅一矫首，海面见云根。"
        ],
        "notes": "",
        "id": "d0e125e844d34a7b4a7ef2d69f6bda59"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "谒伍大夫庙",
        "preface": "",
        "paragraphs": [
            "策马昭关道，投鞭吊昔贤。",
            "荒庭多鼠雀，古屋饱云烟。",
            "覆楚勋劳浅，强吴智略全。",
            "英雄精爽在，瞻拜一凄然。"
        ],
        "notes": "",
        "id": "40ce78febeb79903f50f20dc4dad8e10"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "邗上闻鶑",
        "preface": "",
        "paragraphs": [
            "邗堤芳草软如绵，夭桃媚柳何娟娟。",
            "朱栏绣阁依山巅，万仞巍巍直接天。",
            "坐卧其中似画船，开帘俯视小百川。",
            "牙樯锦缆泊江边，红颜放棹来翩跹。",
            "歌音缭绕落花前，倾耳听之清且圆。",
            "仓庚飞翮羽毛鲜，娇啼婉转极清妍。",
            "高风盛德颂前贤，徘徊胜事堪流连。",
            "君不见吴歌楚舞变桑田，雄图霸业沉深渊，黄鹂𪾢睆迷村烟。"
        ],
        "notes": "",
        "id": "1509fb7936d32d772622605a5474e866"
    },
    {
        "author": "赵公豫",
        "dynasty": "宋",
        "type": "诗",
        "rhythmic": "",
        "title": "桃花",
        "preface": "",
        "paragraphs": [
            "亭亭一树灿窗前，气暖风和分外妍。",
            "何必桃源寻异处，此间谈笑亦神仙。"
        ],
        "notes": "",
        "id": "b238218ea4415648b74b4cae5bad8370"
    }
]