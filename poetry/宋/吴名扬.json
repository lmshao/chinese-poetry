[
    {
        "author": "吴名扬",
        "dynasty": "宋",
        "type": "诗",
        "rhythmic": "",
        "title": "咏史二首  其一",
        "preface": "",
        "paragraphs": [
            "读书慕圣贤，禔躬凛苍昊。",
            "世事重且艰，一一萦怀抱。",
            "白日忽西颓，川枯山木槁。",
            "鲁阳漫挥戈，杞国忧如捣。",
            "人或诿气数，我独伤伦道。",
            "海羽知啣石，冥魂能结草。",
            "昂藏美衣冠，岂忍同屠保。",
            "成败难逆料，死生任常造。",
            "天心倘未厌，努力书勋考。"
        ],
        "notes": "",
        "id": "0eb0a7caa7253dedd4c821c34f98cc73"
    },
    {
        "author": "吴名扬",
        "dynasty": "宋",
        "type": "诗",
        "rhythmic": "",
        "title": "咏史二首  其二",
        "preface": "",
        "paragraphs": [
            "人生奚所羡，功名上钟鼎。",
            "遭逢既不造，俯仰烟林迥。",
            "非徒慕清高，民彝藉彪炳。",
            "夷齐卧首阳，巢许啸箕颍。",
            "风流遥可挹，寸心常耿耿。",
            "天地任否泰，万物听昏惺。",
            "独与鹿豕游，随处饶清景。",
            "石烂列屏幽，泉涵一鉴静。",
            "嗟彼采芝翁，老被汉宫请。"
        ],
        "notes": "",
        "id": "8e8eab18a9adc47c6543a6f6d8276b7f"
    }
]