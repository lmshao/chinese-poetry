[
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "感兴",
        "preface": "",
        "paragraphs": [
            "清风有佳意，逢者为一娱。",
            "曾不救饥渴，政尔飘襟裾。",
            "凡物贵有用，论诗用则无。",
            "诗成亦自咏，侘傺或昭苏。",
            "身名不相涉，二者如参商。",
            "迟其议论公，旷越百世长。",
            "于人已无益，离离坟草荒。",
            "不知史册上，更是谁芬芳。",
            "犹足厉世俗，曰此有耿光。",
            "生前文字冗，寸札蓐荑稂。",
            "及后乃大行，家有星河章。",
            "君欲知其人，近世苏与黄。",
            "夫有酷吏事，良不为奇屯。",
            "俗子来吾前，有语无由伸。",
            "其愚正可置，而又何为嗔。",
            "勿如孤竹子，宇宙生涯垠。",
            "匪惟狎樵牧，浩浩冥疏亲。",
            "鸟故不乱行，兽故不乱群。",
            "在山为远志，出山为小草。",
            "不足凋谢安，适可谓殷浩。",
            "夫亦有所怀，非必著枯槁。"
        ],
        "notes": "",
        "id": "ce0578893ed2698ae52fac10f33b7cee"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "冬初杂兴  其一",
        "preface": "",
        "paragraphs": [
            "今晨霜露肃，爱此群山秋。",
            "夭桃薄照日，乃是丹枫稠。",
            "草花无名字，正类黄菊幽。",
            "一筇步涧阿，聊复舒我眸。",
            "雁声一何高，渺渺关山愁。",
            "林间有橡栗，岁晚行可收。"
        ],
        "notes": "",
        "id": "2f208a6ce7a5535b55e098b5828f3b81"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "冬初杂兴  其二",
        "preface": "",
        "paragraphs": [
            "牧童与樵叟，共载牛背归。",
            "我无薪蒸计，南山松栎稀。",
            "寒风昨日至，须用葺我扉。",
            "故园或可废，亦以完我衣。",
            "人生有定分，勿怪生理微。"
        ],
        "notes": "",
        "id": "ed51b29747127f58391ce28d95ba7e09"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "冬初杂兴  其三",
        "preface": "",
        "paragraphs": [
            "钟声烟外寺，报我明朝霜。",
            "篱落暝雀惊，原野昏鸦翔。",
            "杖策归茅茨，偶一歌慨慷。",
            "千载有我辈，感念行斜阳。"
        ],
        "notes": "",
        "id": "9513d5905ff22beab3d0ff6738aa1cb2"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "冬初杂兴  其四",
        "preface": "",
        "paragraphs": [
            "斋中乃无纸，柿叶平篱根。",
            "稍取书点画，带此朝露痕。",
            "识字有何补，随尔忧患繁。",
            "姓名总不记，适有古意存。",
            "惜哉结绳后，事始于乾坤。",
            "先生晚始悟，无术鸠田园。"
        ],
        "notes": "",
        "id": "268491cf6da9f898871ab50155c581c1"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "冬初杂兴  其五",
        "preface": "",
        "paragraphs": [
            "残花与新蕊，不共横斜枝。",
            "摧谢得清峭，独照冰霜时。",
            "寒梅正如此，他木乃变衰。",
            "此由观世物，特以厄见奇。",
            "古云桑落节，当有新醪𥬠。",
            "得秫酿几何，拨瓮香浮浮。",
            "醇熟不足计，醒醉亦自筹。",
            "得酒乃迳饮，无酒亦可休。",
            "绝怜未知道，颠倒阮与刘。",
            "百年有事业，遑云逃糟丘。"
        ],
        "notes": "",
        "id": "506e06b59c38a8a1d45cb00a9a52f7db"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "冬初杂兴  其六",
        "preface": "",
        "paragraphs": [
            "秋晚种麰麦，覆块青茸茸。",
            "兹物乃畏湿，沟作棋道通。",
            "江南地力瘠，百谷劳农工。",
            "秔稌蓄堘上，麰麦藏沟中。",
            "从今防蹂啮，早晚观麦丛。",
            "须纵牛羊食，勿信东坡翁。",
            "吾诗乃农谱，亦著江南风。"
        ],
        "notes": "",
        "id": "990c058cf8a230247e2d55e20d8c6c57"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "立春日",
        "preface": "",
        "paragraphs": [
            "残冬初曦巧弄频，轻澌片片动游鳞。",
            "土牛不报穷居暖，星鸟非司退士春。",
            "门帖废忘梅柳句，乡傩倚阁鼓鼙人。",
            "愁多酒浅知何那，太息年光草草新。"
        ],
        "notes": "",
        "id": "a5ae7d59973c4767689307f2ecd9b20f"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "送年寓叹",
        "preface": "",
        "paragraphs": [
            "岁事分携作迳归，清愁环守有重围。",
            "预供除日先人祭，次拂元朝道士衣。",
            "狂似嵇康今尽嬾，觉如蘧瑗昔皆非。",
            "新春未识耕耘地，当卜何如买钓矶。"
        ],
        "notes": "",
        "id": "b7817b2465e0b1599fd296efb376e278"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "开岁连日有阴雨  其一",
        "preface": "",
        "paragraphs": [
            "老杜诗章五百年，为吾替写早春篇。",
            "恰从元日逾人日，重有阴阴冷落天。"
        ],
        "notes": "",
        "id": "a824a8e37e21f682708110ace425685d"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "开岁连日有阴雨  其二",
        "preface": "",
        "paragraphs": [
            "日日岚阴守翠微，清溪平没钓鱼矶。",
            "流鶑一任无来意，直恐梅花半树稀。"
        ],
        "notes": "",
        "id": "4fd78428eaeb260af1a3722e1b273e9e"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "开岁连日有阴雨  其三",
        "preface": "",
        "paragraphs": [
            "新草天涯入断魂，若为有意眺郊原。",
            "只因老子春愁少，须著萧萧雨暗村。"
        ],
        "notes": "",
        "id": "b2cc75228b5d6b1320c825a14e2b3928"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "又书画船五首  其一",
        "preface": "",
        "paragraphs": [
            "足踏江陵一舸空，襄阳亲手结孤蓬。",
            "流传别有黔川样，安稳舲斋不軃风。"
        ],
        "notes": "",
        "id": "eae8bf7f9e05ab877bb217cdb6cec4ba"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "又书画船五首  其二",
        "preface": "",
        "paragraphs": [
            "书画生憎世上尘，不嫌蓑笠渺无津。",
            "扁舟去住浑林间，了是江湖旧散人。"
        ],
        "notes": "",
        "id": "d9783ea3efb75b42b5e3571cf01a9cf8"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "又书画船五首  其三",
        "preface": "",
        "paragraphs": [
            "幸自消除长物缘，尚留遮眼卷三千。",
            "分明更有江湖债，搬入人家赝钓船。"
        ],
        "notes": "",
        "id": "19dfea6a775bce32625a80197fd20e7b"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "又书画船五首  其四",
        "preface": "",
        "paragraphs": [
            "不听挐音分外闲，稳装书画一蓬间。",
            "今朝风雨苕川上，扑洒沙鸥第几湾。"
        ],
        "notes": "",
        "id": "beb6a7055645cd3312290bfae1cd4cab"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "又书画船五首  其五",
        "preface": "",
        "paragraphs": [
            "切莫清狂更隠沦，浮家泛宅断知闻。",
            "明朝我欲观书画，何处将诗寄水云。"
        ],
        "notes": "",
        "id": "6ad34b80334571be87eb4b9cf525e320"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "觅佳山水迁居未能又力役不休",
        "preface": "",
        "paragraphs": [
            "微吟清啸有孤怀，历落嵚崎已大乖。",
            "芳草何心知世事，闲云肆意绕天涯。",
            "前时绝喜王官谷，此去聊堪阿里街。",
            "一语作铭君记取，腾腾任运莫安排。"
        ],
        "notes": "",
        "id": "3459ca6ba59bc27e09829893a1947d80"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "生日  其一",
        "preface": "",
        "paragraphs": [
            "云外荒村半掩扉，门孤事业与心违。",
            "悠悠岁月山林老，纳纳乾坤道路非。"
        ],
        "notes": "",
        "id": "e99714a2692b07d60548a03d6e97a755"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "生日  其二",
        "preface": "",
        "paragraphs": [
            "鸿雁关河秋满眼，梧桐风雨冷吹衣。",
            "蓼莪自是长休废，独立苍苔一叹欷。"
        ],
        "notes": "",
        "id": "5b46e429e573ac7d01f80ee3cb7d7fa7"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "竹枝歌  其一",
        "preface": "",
        "paragraphs": [
            "滟滪滩头君莫行，瞿塘峡里不论程。",
            "龙吟小雨蜀天黑，等有明朝春水生。"
        ],
        "notes": "",
        "id": "1de4dbe275632584e96a67b0caf6d9ae"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "竹枝歌  其二",
        "preface": "",
        "paragraphs": [
            "行尽三巴三曲头，一滩自有一生愁。",
            "明朝已过巴陵岸，更宿江陵渔笛洲。"
        ],
        "notes": "",
        "id": "8c771baa1132db05ec204f5d869369f7"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "竹枝歌  其三",
        "preface": "",
        "paragraphs": [
            "云外猩猩何处声，终朝出没只深菁。",
            "前有悬崖菁几里，行人到此古今情。"
        ],
        "notes": "",
        "id": "d42143a1d4ffb50a9f15771d55a6bd11"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "竹枝歌  其四",
        "preface": "",
        "paragraphs": [
            "汹浪砰雷蛇饮溪，阴崖天暗虎丘泥。",
            "万里中原那有此，怜君更过鬼门西。"
        ],
        "notes": "",
        "id": "48dd4fbc538b7d299926aee7a7df7b00"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "竹枝歌  其五",
        "preface": "",
        "paragraphs": [
            "峡路阴阴无四时，寒云鸟道挂天危。",
            "荒亭败驿此何处，望帝江山号子规。"
        ],
        "notes": "",
        "id": "af9f258304e157bcfd8dc19dd897a7d4"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "竹枝歌  其六",
        "preface": "",
        "paragraphs": [
            "巴子城荒非昔人，公孙何处问遗民。",
            "千年惟有武侯碛，留与踏歌行早春。"
        ],
        "notes": "",
        "id": "afe1c73d9b3c47967746cd7f4ee9b017"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "竹枝歌  其七",
        "preface": "",
        "paragraphs": [
            "汉世明妃犹有村，荒祠歌舞与招魂。",
            "胡琴好入巴渝曲，万里还乡酾酒罇。"
        ],
        "notes": "",
        "id": "b92a1845124776bc8840304d2f7b3399"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "竹枝歌  其八",
        "preface": "",
        "paragraphs": [
            "黄牛庙前鸦鹳栖，黄魔宫外枭𫛳啼。",
            "估客酹神巫妪醉，青林日转风凄凄。"
        ],
        "notes": "",
        "id": "d203205b5b7229dd6f45314fc4e7ad3e"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "竹枝歌  其九",
        "preface": "",
        "paragraphs": [
            "峡山削出青嵯峨，峡水匀成绿不波。",
            "顿平山林未能得，奈此猿声朝夕何。"
        ],
        "notes": "",
        "id": "c9f6b975d4d29b5254c930c01bbaa5a7"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "春夏之交四首  其一",
        "preface": "",
        "paragraphs": [
            "江花江水意，春色为谁多。",
            "极目天涯草，凄凄奈尔何。"
        ],
        "notes": "",
        "id": "9c64c40cebf5f9b3df9274c922b902dc"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "春夏之交四首  其二",
        "preface": "",
        "paragraphs": [
            "悄悄瞻青壁，悠悠瞩翠林。",
            "流鶑无一事，声远薜萝阴。"
        ],
        "notes": "",
        "id": "1a2707884968d076dd2ef0b90bbce26c"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "春夏之交四首  其三",
        "preface": "",
        "paragraphs": [
            "村落頳桐日，茅茨白楝风。",
            "闲阶沾雨菊，又绿去年丛。"
        ],
        "notes": "",
        "id": "2aa43a3a78a21d50b974bce7bca060da"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "春夏之交四首  其四",
        "preface": "",
        "paragraphs": [
            "拂槛逍遥絮，浮空自在丝。",
            "幽香来远近，山侧有酴釄。"
        ],
        "notes": "",
        "id": "103df9fd8abde6732b7a773b23e9ccda"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "霜晓早行",
        "preface": "",
        "paragraphs": [
            "三两残星龙𦜩云，人烟山色晓初分。",
            "西风一夜吹黄叶，不计霜晨客子闻。"
        ],
        "notes": "",
        "id": "827c9446ce08fd14dd71c4c113d80536"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "哭程晦夫  其一",
        "preface": "",
        "paragraphs": [
            "握手论交意气真，旧游四顾暗伤神。",
            "陪从金马门中客，和唱铜驼陌上春。"
        ],
        "notes": "",
        "id": "964695613ba9da7c7c6d1e360c5428dd"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "哭程晦夫  其二",
        "preface": "",
        "paragraphs": [
            "尚谓乡邦离有合，忍闻丘垄夜无晨。",
            "夕阳古道曾经别，肠断西风泪满巾。"
        ],
        "notes": "",
        "id": "e0ce763c496da910d4a56fe88caeddfa"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "和谢虚谷  其一",
        "preface": "",
        "paragraphs": [
            "文章琬琰盛镌磨，乞与丹青侈若何。",
            "已是追随名世晚，敢言步骤古人多。",
            "未同子美投三赋，且为灵均释九歌。",
            "怎有农谣又渔曲，稍谈钓笠与耕蓑。"
        ],
        "notes": "",
        "id": "5be363cee03237a92b6461b87c603919"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "和谢虚谷  其二",
        "preface": "",
        "paragraphs": [
            "穷愁幽思或成时，畦迳荒芜失自治。",
            "秋气居然寒宋玉，土风犹尔操钟仪。",
            "安能跛鼈从天马，正拟长松引菟丝。",
            "启以新篇新绳削，元和直至建安时。"
        ],
        "notes": "",
        "id": "908787608a221cf11244e9b7c0b09ffa"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "夜泊垂虹",
        "preface": "",
        "paragraphs": [
            "䗖𬟽无晴雨，横空不计年。",
            "长身欺浪渺，巨力厌风颠。",
            "怀古方闻笛，题诗且住船。",
            "飞鸣中夜雁，何处得洲眠。"
        ],
        "notes": "",
        "id": "80c7fb6f05acfdeb84caa0f2cebd7d0e"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "明妃引",
        "preface": "",
        "paragraphs": [
            "明妃如花颜，高出汉宫右。",
            "可怜君王目，但寄丹青手。",
            "寂寂保孤妍，悠悠成伪丑。",
            "坐此嫁穹庐，流落无时回。",
            "无时回，琵琶未阕边笳催。",
            "哀弦流入千家谱，明妃只作阏支舞。",
            "年年犹借南来风，吹得青青一抔土。",
            "君不见汉家嫁得几娉婷，不闻一一琵琶声。",
            "祸起当年娄敬谬，后人独恨毛延寿。"
        ],
        "notes": "",
        "id": "414d23e6a6fdfc56a3def1015899c8b3"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "曲江头",
        "preface": "",
        "paragraphs": [
            "君不见曲江头，离离衰草寒云秋。",
            "今人不见昔人游，昔人不见今人愁。",
            "欲谈往事无耆旧，沉吟千载空搔首，盛衰倚伏如寒暄。",
            "秦时宜春苑，汉世乐游园，更复唐人宫殿拥千门。",
            "往古来今但如此，同一溶溶曲江水。"
        ],
        "notes": "",
        "id": "8dfd769a2f50c661fc0c43e3185a7126"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "公无渡河",
        "preface": "",
        "paragraphs": [
            "公乎渡河不可航，年既老，智则童。",
            "临流径渡何伥伥，夫岂有急须自亡。",
            "前无掣，后无挤，且无迹捕至尔门，未至东市之诛磔死如牛羊。",
            "河流在前白日光，谁以锦覆河流黄。",
            "公不见河源夭矫落昆仑，悬天注地千里强。",
            "飞奔突入中原疆，一击无有完堤防。",
            "跳蹴后土舂穹苍，公懵视之行康庄。",
            "掉臂而往无褰裳，不能驭风骑气奚为狂。",
            "河之流汤汤，鲲鲸之恶未可量。",
            "长戈为鳍锯为尾，刀崖斧窟镵牙张。",
            "公其以身委饥肠，人生无难死足伤。",
            "以饥寒死骨犹藏，棺椁送尔松柏冈。",
            "何必为河之鬼冯夷乡，其下浊泥出无梁。",
            "何不相蹙公自僵，奈何乎箜篌之音河水旁。"
        ],
        "notes": "",
        "id": "34dc22ad5aa500086a9510b6099b1ac7"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "秋怀五首  其一",
        "preface": "",
        "paragraphs": [
            "秋虫日以喧，秋树日以疏。",
            "君听草根蛩，泣吊风中梧。",
            "壮士秋怀涕，及此清霜初。"
        ],
        "notes": "",
        "id": "26981d7fbcce983982d5d6b4f40836e9"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "秋怀五首  其二",
        "preface": "",
        "paragraphs": [
            "从来感秋人，一例皆楚声。",
            "吾闻古燕赵，慷慨多不平。",
            "惜哉宋玉辞，不使荆轲听。"
        ],
        "notes": "",
        "id": "697bbb60a9e71f1253f8e13f33504bb6"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "秋怀五首  其三",
        "preface": "",
        "paragraphs": [
            "何处秋声多，竹外声历历。",
            "凄切不禁寒，萧萧旧时碧。",
            "此中白发愁，饷与秋风客。"
        ],
        "notes": "",
        "id": "1165e7d796658f42eec32a447c050575"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "秋怀五首  其四",
        "preface": "",
        "paragraphs": [
            "畴昔旅江湖，夜夜南飞雁。",
            "山园柿栗秋，出户望河汉。",
            "袛今寒雁时，中夕起三叹。"
        ],
        "notes": "",
        "id": "d269ebd06ae415b6620347ada15da571"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "秋怀五首  其五",
        "preface": "",
        "paragraphs": [
            "黄山秋雕锼，风露洗崖崿。",
            "行行听清猿，处处采灵药。",
            "秋云老石床，已后十年约。"
        ],
        "notes": "",
        "id": "eefec21d122502d0cf57c8de86c5b387"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "画猿",
        "preface": "",
        "paragraphs": [
            "客子平生三峡游，青猿树树悬高秋。",
            "归来落笔成天趣，中传蜀月巴云意。",
            "如何猿叫驿边时，只欠行人唱竹枝。"
        ],
        "notes": "",
        "id": "35edde2f43e18c67cac25cdd719a2166"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "戏嘲二子",
        "preface": "",
        "paragraphs": [
            "攻为乐府作，吟尽乐府题。",
            "不晓张籍与王建，笔端欲揽风凄凄。",
            "大半闲愁生浪语，十九他人无与汝。",
            "击辕抚缶何如声，奈此澜翻两吻鸣。"
        ],
        "notes": "",
        "id": "d410173b1369a6905db3b40442af0c6e"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "行都饯岁",
        "preface": "",
        "paragraphs": [
            "插架余残历，挑灯忆故乡。",
            "年光蛇赴壑，羁旅雁随阳。",
            "禁阙迎傩鼓，邻街祭灶香。",
            "英雄须自力，容易鬓毛苍。"
        ],
        "notes": "",
        "id": "2c5808b49f7184431f0e10b40fc76aff"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "临安钱武肃庙",
        "preface": "",
        "paragraphs": [
            "吴越归旗纛，风云助鼓鼙。",
            "锦蒙山树遍，弩射海潮低。",
            "龙凤城葱鬰，牛羊墓惨凄。",
            "古祠存故里，秋草庑东西。"
        ],
        "notes": "",
        "id": "5f4951a1564593b52c710bbd9a4a46d6"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "倦客",
        "preface": "",
        "paragraphs": [
            "倦客江湖返，书生畎亩思。",
            "古来惟即墨，世上几仇池。",
            "八表烟霾隔，三春草木衰。",
            "交游消息断，存没杳难知。"
        ],
        "notes": "",
        "id": "babba8f70c2f7c56e1476c4e91d8616b"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "遣怀杂赋",
        "preface": "",
        "paragraphs": [
            "宇宙迂疏一布衣，谋身毕竟是邪非。",
            "能知道义丘山重，定看荣华草芥微。",
            "世事悠悠蝴蝶梦，人情扰扰桔槹机。",
            "英雄不是违流俗，白雪阳春和自稀。"
        ],
        "notes": "",
        "id": "4e7f340042cc4fe4fb1eed2049193223"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "春日武康游望过孟东野故居",
        "preface": "",
        "paragraphs": [
            "残霭初收半在沙，一川芳草趁溪斜。",
            "群峰古意汪芒国，废地诗情正曜家。",
            "天末凄迷浮野色，柳边骀荡受春华。",
            "更携尊酒看修竹，不为前坡得意花。"
        ],
        "notes": "",
        "id": "2492394306e002e203ff12f75e1648dd"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "愍叹",
        "preface": "",
        "paragraphs": [
            "救地扶天力不支，犹为落落怪男儿。",
            "泥中龙逝江神骇，波际鲸枯海若悲。",
            "恨入烟云连汉县，魂随霜雪薄燕垂。",
            "可怜傲兀南冠在，吟尽关山恸绝诗。"
        ],
        "notes": "",
        "id": "e9c0cc75eac36aca4f26adc7838f98f8"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "还邓觉民诗卷",
        "preface": "",
        "paragraphs": [
            "南山竹可笛，北山桐可琴。",
            "得如听松风，中有太古音。"
        ],
        "notes": "",
        "id": "3258e8de7e2df09da44239662a4700e8"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "阅秦纪二首  其一",
        "preface": "",
        "paragraphs": [
            "初逃揕未亡，又遇朴无伤。",
            "如何博浪祸，更使副车当。"
        ],
        "notes": "",
        "id": "2a5594bf5dc28c6b52a0245ed8f0a625"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "阅秦纪二首  其二",
        "preface": "",
        "paragraphs": [
            "泰岳聊逃雨，湘山偶阻风。",
            "伐树仍封树，元无罪与功。"
        ],
        "notes": "",
        "id": "9bc4fadcaed1ca0c6e89085dc281b85e"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "邵康节",
        "preface": "",
        "paragraphs": [
            "真隠由中土，行窝赏太平。",
            "生无皱眉事，单为杜鹃声。"
        ],
        "notes": "",
        "id": "9e9639be335a81399b71546d7c09932d"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "紫阳夜坐",
        "preface": "",
        "paragraphs": [
            "一夜灯前白纻单，沉吟有此夏初寒。",
            "露零若与人相语，松杪潇潇下石坛。"
        ],
        "notes": "",
        "id": "db76e75bfec12c63b69dba70b7f48af8"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "偶作",
        "preface": "",
        "paragraphs": [
            "更勿穷通算此生，文章玄白付谁评。",
            "凄凉例薄佳人命，邂逅多成竖子名。"
        ],
        "notes": "",
        "id": "146059952bc279aaf8a7ce4addee2391"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "书雨",
        "preface": "",
        "paragraphs": [
            "阴谷幽林热似焚，阿香鸣鼓骤殷殷。",
            "天公作雨须臾事，用得东山一片云。"
        ],
        "notes": "",
        "id": "e8cfe263d93fb7bff207fae7f3f80495"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "归途旅思",
        "preface": "",
        "paragraphs": [
            "虚市斜阳早掩门，萧条州县抵深村。",
            "残梅与客迎新岁，明月随人作上元。"
        ],
        "notes": "",
        "id": "857abf0cf5762929470fe70627d8c4fc"
    },
    {
        "author": "孙嵩",
        "dynasty": "宋",
        "type": "诗",
        "rhythmic": "",
        "title": "姑苏元夕",
        "preface": "",
        "paragraphs": [
            "茂苑长洲满地春，吴儿歌舞逐时新。",
            "风流百巧花灯手，犹是夫差国里人。"
        ],
        "notes": "",
        "id": "5f66867afdcdcfca1b9830ef52609874"
    }
]