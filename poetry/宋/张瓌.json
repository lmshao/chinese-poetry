[
    {
        "author": "张瓌",
        "dynasty": "宋",
        "type": "诗",
        "rhythmic": "",
        "title": "寄题径山怀郎简侍郎",
        "preface": "",
        "paragraphs": [
            "天地一洲渚，北平南欹危。",
            "幽并深以厚，江浙清且奇。",
            "武林颇英秀，川汇仍山卑。",
            "应接殚天巧，类非人力为。",
            "径山最佳处，有岩称玉芝。",
            "居防俗士驾，地乃贤人宜。",
            "郎公留名德，平时为羽仪。",
            "引年归故里，不复衣朝衣。",
            "留侯黄石心，白傅香山期。",
            "结宇名胜外，日与尘事违。",
            "泉石景物状，尽任诸贤诗。",
            "伊予来东藩，滥持使者麾。",
            "平生爱山水，弗惮命驾之。",
            "当候秋风高，远造岩下扉。",
            "澣濯缨上尘，散步松间綦。",
            "未能继高躅，聊用慰所思。"
        ],
        "notes": "",
        "id": "9b64d34a148d050b9d43add3a08ec640"
    },
    {
        "author": "张瓌",
        "dynasty": "宋",
        "type": "诗",
        "rhythmic": "",
        "title": "送梵才上人归天台",
        "preface": "",
        "paragraphs": [
            "往问维摩疾，来探般若心。",
            "本源虽自在，因地亦行深。",
            "洒落溪山色，苍凉竹树阴。",
            "宦途如磨蚁，何日重登临。"
        ],
        "notes": "",
        "id": "3218f41251ada08a5039c6b69fedfb02"
    },
    {
        "author": "张瓌",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "洲围淮口江形狭，亭上石头月色多。"
        ],
        "notes": "",
        "id": "4174688fa90825bd711592a7acb771d2"
    },
    {
        "author": "张瓌",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "人间独有当时月，山际犹无后世樵。"
        ],
        "notes": "",
        "id": "c5de0e14fd17f624f25b98b5904e1a4e"
    }
]