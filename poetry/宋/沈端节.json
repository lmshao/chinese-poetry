[
    {
        "author": "沈端节",
        "dynasty": "宋",
        "type": "诗",
        "rhythmic": "",
        "title": "挽于湖",
        "preface": "",
        "paragraphs": [
            "荒城难访十全医，半箧遗书世共悲。",
            "宁有故人怜阿骛，但余息女类文姬。",
            "忠筹屡画平戎策，宦迹常留堕泪碑。",
            "醉扣西州重回首，山阳邻笛夜凄其。"
        ],
        "notes": "",
        "id": "2fec05e164c68d63c17a2d2912778ad4"
    },
    {
        "author": "沈端节",
        "dynasty": "宋",
        "type": "诗",
        "rhythmic": "",
        "title": "复挽",
        "preface": "",
        "paragraphs": [
            "气概凌云孰敢先，中兴事业冠英躔。",
            "朝廷议论一言定，翰墨风流四海传。",
            "恰跨鳌头升紫阁，忽骑箕尾上青天。",
            "竹林笑傲今陈迹，抚榇江皋涕泫然。"
        ],
        "notes": "",
        "id": "d2bd1829be865f0fbadb88000bdc40fc"
    },
    {
        "author": "沈端节",
        "dynasty": "宋",
        "type": "诗",
        "rhythmic": "",
        "title": "吊于湖墓在秣陵",
        "preface": "",
        "paragraphs": [
            "晚出白门下，疲马踏秋色。",
            "钟山度苍翠，慰我远游客。",
            "暮投清泉寺，花草献幽寂。",
            "长廊静无人，落日照西壁。",
            "平生张于湖，万里去一息。",
            "翻然九州外，汗漫跨鲸脊。",
            "乾坤能几时，安用较颜跖。",
            "文章失津梁，所念斯道厄。",
            "夜阑耿不寐，搔首赋萧索。",
            "怀人感西风，翁仲守孤陌。"
        ],
        "notes": "",
        "id": "6e1bc10eccc55173c7b0a4c0cfd046c8"
    },
    {
        "author": "沈端节",
        "dynasty": "宋",
        "type": "诗",
        "rhythmic": "",
        "title": "挽于湖",
        "preface": "",
        "paragraphs": [
            "十年帅越倦驰驱，适意方谋一壑居。",
            "贾谊有才终太傅，薛收无寿处中书。",
            "伤心风月江山在，过隙光阴梦幻虚。",
            "红紫飘零春色尽，后凋松柏独萧疏。"
        ],
        "notes": "",
        "id": "5c917410fc742f3dc8ce90ee60b44c06"
    },
    {
        "author": "沈端节",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "读书浑不问家事，得酒但知延友生。"
        ],
        "notes": "",
        "id": "f8145ee382b26b39c14a6c1df71cd92b"
    }
]