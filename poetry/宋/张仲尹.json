[
    {
        "author": "张仲尹",
        "dynasty": "宋",
        "type": "诗",
        "rhythmic": "",
        "title": "玉兔净居诗",
        "preface": "",
        "paragraphs": [
            "何事回真馆，标名作净坊。",
            "金园存废趾，玉兔效殊祥。",
            "跃汉劳罝网，环山莹雪霜。",
            "来疑昆岫出，去讶月轮藏。",
            "隠显经千载，薰修荫一方。",
            "宝坛隳道祖，华榜耀空王。",
            "奥域居全晋，灵祠接庆唐。",
            "烟霞生四面，楼殿起中央。",
            "暎日杉阴合，飘空磬韵长。",
            "伊余闻胜槩，宁惜寄篇章。"
        ],
        "notes": "",
        "id": "e579a7807ea1ac9bbab4c8cd99e63a3f"
    }
]