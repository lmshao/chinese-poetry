[
    {
        "author": "赵汝愚",
        "dynasty": "宋",
        "type": "诗",
        "rhythmic": "",
        "title": "神秀楼落成",
        "preface": "",
        "paragraphs": [
            "鲁侯作南门，春秋书不时。",
            "嗟予春暮来，复遣秋暮归。",
            "岩岩龙固山，迢迢括苍溪。",
            "孤城煨烬余，栋宇烟尘飞。",
            "悠悠客行路，一夕固藩篱。",
            "城中十万家，奠枕将何期。",
            "宾僚贾马俦，邑下循良师。",
            "经营有余地，所就逾前规。",
            "西风散黄菊，天宇澄清晖。",
            "浩歌留飞仙，击鼓惊冯夷。",
            "分题杂险怪，醉墨翻淋漓。",
            "别来册府英，往往梦见之。",
            "恍然今夕游，似梦疑复非。",
            "夜深灯火阑，露下星斗移。",
            "父老呼童儿，挽裳或褰衣。",
            "来饮史君酒，听歌史君词。",
            "有泪不忍弹，恐遂行人悲。"
        ],
        "notes": "",
        "id": "e8e478f2863b1679d9a2bcdc467cc910"
    },
    {
        "author": "赵汝愚",
        "dynasty": "宋",
        "type": "诗",
        "rhythmic": "",
        "title": "刘阮庙",
        "preface": "",
        "paragraphs": [
            "当年刘阮意何穷，莫谓仙凡事不同。",
            "解到琼台双阙下，遥知道骨与僊风。"
        ],
        "notes": "",
        "id": "e4aa216e90ba027641155dcbc61cd758"
    },
    {
        "author": "赵汝愚",
        "dynasty": "宋",
        "type": "诗",
        "rhythmic": "",
        "title": "石桥",
        "preface": "",
        "paragraphs": [
            "法身遍满三千界，影现天台水石间。",
            "我欲直从心地见，来看磊磈听淙潺。"
        ],
        "notes": "",
        "id": "af849530ddfa1045873f6cdcf4c2240b"
    },
    {
        "author": "赵汝愚",
        "dynasty": "宋",
        "type": "诗",
        "rhythmic": "",
        "title": "送学士汪大猷归鄞",
        "preface": "",
        "paragraphs": [
            "尚书天官贵，持经侍帷幄。",
            "青冥欲无际，白首非故约。",
            "连樯动南浦，父老望岩壑。",
            "下车入里门，执手问欢乐。",
            "十年几风雨，寒鸡叫屋角。",
            "勤劳毕吾分，帝赉出宠渥。",
            "殊适奉香火，禁直连六阁。",
            "遂令宣室思，从今问晦朔。"
        ],
        "notes": "",
        "id": "b0154b9332cff799ae5f6d516b73c05f"
    },
    {
        "author": "赵汝愚",
        "dynasty": "宋",
        "type": "诗",
        "rhythmic": "",
        "title": "题竹赠卫清叔之潭州",
        "preface": "",
        "paragraphs": [
            "飔飔忽见青鸾尾，扫遍翠崖冈上头。",
            "昨夜月明仙子过，玉笙吹彻万山秋。"
        ],
        "notes": "",
        "id": "1faa0786ecfd3c36cd7694332ae81745"
    },
    {
        "author": "赵汝愚",
        "dynasty": "宋",
        "type": "诗",
        "rhythmic": "",
        "title": "致爽轩",
        "preface": "",
        "paragraphs": [
            "浓阴夹道水流渠，吹尽残花不复余。",
            "唯有范家千亩竹，青青依旧色侵书。"
        ],
        "notes": "",
        "id": "3c78e76e01b25ed24bcc76bdb205ec83"
    },
    {
        "author": "赵汝愚",
        "dynasty": "宋",
        "type": "诗",
        "rhythmic": "",
        "title": "同林择之姚宏甫游鼓山",
        "preface": "",
        "paragraphs": [
            "几年奔走厌尘埃，此日登临亦快哉。",
            "江月不随流水去，天风直送海涛来。",
            "故人契阔情何厚，禅客飘零事已灰。",
            "堪叹世人祇如此，危栏独倚更徘徊。"
        ],
        "notes": "",
        "id": "9694ef62101f9499e712d4be2216fb9a"
    },
    {
        "author": "赵汝愚",
        "dynasty": "宋",
        "type": "诗",
        "rhythmic": "",
        "title": "金溪寺梅花",
        "preface": "",
        "paragraphs": [
            "金溪有梅花矗矗，平生爱之看不足。",
            "故人爱我如爱梅，来共寒窗伴幽独。",
            "纷纷俗子何足云，眼看桃李醉红裙。",
            "酒狂耳热仰天笑，不特恶我仍憎君。",
            "但令梅花绕僧屋，梅里扶疎万竿竹。",
            "相逢岁晚两依依，故人冰清我如玉。"
        ],
        "notes": "",
        "id": "c44eb12034cec67e16dc20fea6d20619"
    },
    {
        "author": "赵汝愚",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "早晚扁舟会东下，莫占衡岳问归程。"
        ],
        "notes": "",
        "id": "88b8b665614c109f42859e984971a98f"
    },
    {
        "author": "赵汝愚",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "寒雪冥蒙外，山云显晦中。"
        ],
        "notes": "",
        "id": "1d18037ca8c2d197924ef490d081f27c"
    }
]