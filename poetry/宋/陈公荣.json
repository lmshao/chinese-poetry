[
    {
        "author": "陈公荣",
        "dynasty": "宋",
        "type": "诗",
        "rhythmic": "",
        "title": "挽族子老成",
        "preface": "",
        "paragraphs": [
            "边城将星落，浩荡烟尘黄。",
            "我亦在行阵，生死未可量。",
            "涕滂感永诀，激烈摧肝肠。",
            "昔尔仗雄剑，志在清八荒。",
            "神武埒颇牧，奇计如平良。",
            "遇贼奋英果，逐杀何其强。",
            "气数乖人事，竟向锋刃僵。",
            "忠魂薄日月，耿耿万古光。",
            "虽云获死所，国耻犹未忘。",
            "便应作厉鬼，虏酋罄杀伤。"
        ],
        "notes": "",
        "id": "15e6dbcd1a54ba26169bfcd07c3392d3"
    }
]