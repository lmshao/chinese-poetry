[
    {
        "author": "陈梦庚",
        "dynasty": "宋",
        "type": "诗",
        "rhythmic": "",
        "title": "题钱明仲汲古堂",
        "preface": "",
        "paragraphs": [
            "自一而三散万殊，学惟定力是功夫。",
            "十分谨处持槃水，万理䌷来似辘轳。",
            "痴叔床空唯易在，濂溪阁冷有图无。",
            "希天穷到渊渊地，子肯闲来拥地炉。"
        ],
        "notes": "",
        "id": "3f395f52bf17e43ab5517c484d91c3d2"
    },
    {
        "author": "陈梦庚",
        "dynasty": "宋",
        "type": "诗",
        "rhythmic": "",
        "title": "初度客中有感",
        "preface": "",
        "paragraphs": [
            "越舄长吟有所思，生空照社老空痴。",
            "一千余尺拔文笔，三十六湾深墨池。",
            "人物要当天地意，溪山不欠晋唐诗。",
            "渊明子美成何事，牢落生涯寄酒巵。"
        ],
        "notes": "",
        "id": "b0dabeacbea161c62fc47cad400ed5d6"
    },
    {
        "author": "陈梦庚",
        "dynasty": "宋",
        "type": "诗",
        "rhythmic": "",
        "title": "灯夕",
        "preface": "",
        "paragraphs": [
            "人生能看几番灯，强倚灯花听竹声。",
            "玉管吹残梅外雪，星毬撰出雨边晴。",
            "人行香雾不知夜，儿傲饥雷看到明。",
            "梦破春风感留滞，老书移就短长檠。"
        ],
        "notes": "",
        "id": "417c1d2efd02cede6786ddf3c27b9851"
    },
    {
        "author": "陈梦庚",
        "dynasty": "宋",
        "type": "诗",
        "rhythmic": "",
        "title": "心耻奉檄",
        "preface": "",
        "paragraphs": [
            "日月孔兼孟，尘埃申与韩。",
            "合于三尺法，行矣一分宽。",
            "火伞不遮热，冰壶独枕寒。",
            "平反了无几，足迹略高安。"
        ],
        "notes": "",
        "id": "286ea5fc160c30039ff97d3e20a65e75"
    },
    {
        "author": "陈梦庚",
        "dynasty": "宋",
        "type": "诗",
        "rhythmic": "",
        "title": "汉祀坛",
        "preface": "",
        "paragraphs": [
            "苔老坛荒扫不开，汉皇多欲岂仙才。",
            "乘龙人去真图失，万里空劳一使来。"
        ],
        "notes": "",
        "id": "2dd4641bc48831dabb4079baf29a21f9"
    },
    {
        "author": "陈梦庚",
        "dynasty": "宋",
        "type": "诗",
        "rhythmic": "",
        "title": "仙茶灶",
        "preface": "",
        "paragraphs": [
            "尽夸六椀便仙灵，得似仙山石乳清。",
            "此水此茶须是灶，无人肯说与端明。"
        ],
        "notes": "",
        "id": "e34c9b030b8743f8951d36cc96efe981"
    },
    {
        "author": "陈梦庚",
        "dynasty": "宋",
        "type": "诗",
        "rhythmic": "",
        "title": "武夷山",
        "preface": "",
        "paragraphs": [
            "看了图经看旧碑，怪奇多是说秦时。",
            "当时人会秦王意，可是建山称武夷。"
        ],
        "notes": "",
        "id": "5ec52ab1e20e0ba9593a6addecee658a"
    },
    {
        "author": "陈梦庚",
        "dynasty": "宋",
        "type": "诗",
        "rhythmic": "",
        "title": "唐刻石",
        "preface": "",
        "paragraphs": [
            "长忆唐从天宝初，开元气象了无余。",
            "宫中已制霓裳曲，刻石山灵失笑渠。"
        ],
        "notes": "",
        "id": "21352df53d60b640efd9300f27f55cd1"
    },
    {
        "author": "陈梦庚",
        "dynasty": "宋",
        "type": "诗",
        "rhythmic": "",
        "title": "武夷大隠屏",
        "preface": "",
        "paragraphs": [
            "大隠屏前风月闲，何人手种万琅玕。",
            "深深五曲东流水，合作千年洙泗看。"
        ],
        "notes": "",
        "id": "743ab6465e6130acf039c0d51d047bf3"
    },
    {
        "author": "陈梦庚",
        "dynasty": "宋",
        "type": "诗",
        "rhythmic": "",
        "title": "武夷仙浴堂",
        "preface": "",
        "paragraphs": [
            "神仙无垢骨犹香，底用山间开浴堂。",
            "我欲从之三洗髓，骑鲸散发水云乡。"
        ],
        "notes": "",
        "id": "db01d380df0a5f3ab5c551847b28bf40"
    },
    {
        "author": "陈梦庚",
        "dynasty": "宋",
        "type": "诗",
        "rhythmic": "",
        "title": "武夷大小廪石",
        "preface": "",
        "paragraphs": [
            "白石青霞为岁计，佳殽旨酒出仙壶。",
            "侵天有廪无支遣，岁恶还能赈贷无。"
        ],
        "notes": "",
        "id": "3cb92e5f1e1186d361234f08b3f1d23b"
    },
    {
        "author": "陈梦庚",
        "dynasty": "宋",
        "type": "诗",
        "rhythmic": "",
        "title": "自刘真人庵上登飞云",
        "preface": "",
        "paragraphs": [
            "列仙坛上碧鸡鸣，布袜青鞵取次行。",
            "上界烟霞疑可到，东方草木渐知名。",
            "一泓沧海杯浮景，万点青山棋落枰。",
            "脚底云飞寒带雨，此身知是在蓬瀛。"
        ],
        "notes": "",
        "id": "0da7bbe6759a193cd58e697f7c35ac0b"
    },
    {
        "author": "陈梦庚",
        "dynasty": "宋",
        "type": "诗",
        "rhythmic": "",
        "title": "仙船",
        "preface": "",
        "paragraphs": [
            "此船何事架岩隈，不遂浮槎八月来。",
            "莫是飞仙无所用，乘风有路到蓬莱。"
        ],
        "notes": "",
        "id": "9a520436358fa5aad4be6abb99332219"
    },
    {
        "author": "陈梦庚",
        "dynasty": "宋",
        "type": "诗",
        "rhythmic": "",
        "title": "幔亭峰",
        "preface": "",
        "paragraphs": [
            "山中别是一桃源，彩屋虹桥影不存。",
            "山下人痴犹自说，排簷元是武夷孙。"
        ],
        "notes": "",
        "id": "facd4767893b58445e55739b64dd24ea"
    },
    {
        "author": "陈梦庚",
        "dynasty": "宋",
        "type": "诗",
        "rhythmic": "",
        "title": "仙鼓楼",
        "preface": "",
        "paragraphs": [
            "求仙曾误几英雄，祇为沉迷利欲中。",
            "安得楼头一声鼓，顿教凡世醒盲聋。"
        ],
        "notes": "",
        "id": "76ac155e5e2c16ed4597d4179ad52743"
    }
]