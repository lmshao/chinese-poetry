[
    {
        "author": "王朝佐",
        "dynasty": "宋",
        "type": "诗",
        "rhythmic": "",
        "title": "清辉堂",
        "preface": "",
        "paragraphs": [
            "古汴寒灰不可温，荧荧孤屿火犹存。",
            "一抔未问长陵土，两字先劳万乘尊。",
            "卓笔有锋兵自弱，投戈无志艺何论。",
            "清辉堂外重回首，谩说旋干与转坤。"
        ],
        "notes": "",
        "id": "12a981aa0b34f660a198432781c6d5e4"
    },
    {
        "author": "王朝佐",
        "dynasty": "宋",
        "type": "诗",
        "rhythmic": "",
        "title": "敬轩",
        "preface": "",
        "paragraphs": [
            "作圣阶梯义甚明，岂容惰慢倒仪形。",
            "气将六马收衔辔，心不多歧守性灵。",
            "上帝鉴兹恒翼翼，主翁唤醒更惺惺。",
            "揭楣倘有希贤志，合把斋箴究考亭。"
        ],
        "notes": "",
        "id": "2fc3d135cb3f1d71b05118e494e4e554"
    },
    {
        "author": "王朝佐",
        "dynasty": "宋",
        "type": "诗",
        "rhythmic": "",
        "title": "题英薮山房",
        "preface": "",
        "paragraphs": [
            "筑室傍丹梯，新颜手自题。",
            "空涵龙洞雨，壁污燕巢泥。",
            "树色围春昼，书声杂暮溪。",
            "南园花正发，携酒听鶑啼。"
        ],
        "notes": "",
        "id": "5a6bee1b9d5b94ca0225f1aa2173b2e9"
    },
    {
        "author": "王朝佐",
        "dynasty": "宋",
        "type": "诗",
        "rhythmic": "",
        "title": "送林道会归平阳",
        "preface": "",
        "paragraphs": [
            "研朱点易已多年，洞底烟霞别有天。",
            "千里漫来骑只鹤，一官归去领群仙。",
            "药炉煖养烧丹火，茶灶晴分瀹茗泉。",
            "安得尘襟都扫却，相从细读悟真篇。"
        ],
        "notes": "",
        "id": "c39116e9930b857690881f800efccef9"
    },
    {
        "author": "王朝佐",
        "dynasty": "宋",
        "type": "诗",
        "rhythmic": "",
        "title": "贞义女祠",
        "preface": "",
        "paragraphs": [
            "濑水何泱泱，携篚向水旁。",
            "低头事漂洗，不惜湿罗裳。",
            "晨出未暮归，老母在高堂。",
            "三十不愿适，焉知绣鸳鸯。",
            "道逢困丈夫，行乞良可伤。",
            "一饭妇女仁，况有残壶浆。",
            "终焉感礼义，出词何慨慷。",
            "贞洁恐无知，清流见肝肠。",
            "悲哉伍子胥，百金何足偿。",
            "惟有鸱夷心，可与增辉光。"
        ],
        "notes": "",
        "id": "e5a63a4fd22488ad97e4d09dbd186f36"
    }
]