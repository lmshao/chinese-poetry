[
    {
        "author": "薛师点",
        "dynasty": "宋",
        "type": "诗",
        "rhythmic": "",
        "title": "酬答张安抚伯玉先生",
        "preface": "",
        "paragraphs": [
            "寡交率天性，积疴攻妙药。",
            "干禄念烝尝，著书恣谈谑。",
            "永矢离畏途，何况縻好爵。",
            "感子故人意，屏吏延铃阁。",
            "时剖千秋心，兼订三山约。",
            "风流张平子，文采谢康乐。",
            "潜鱼媚幽潭，高鸟昵林薄。",
            "物类既参差，天地亦寥廓。",
            "但愁霜霰多，石出兼水落。"
        ],
        "notes": "",
        "id": "ad9b75e75a10d28c1c5459cd5e82ca86"
    }
]