[
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "吴熙老所藏风雨图",
        "preface": "",
        "paragraphs": [
            "我游匡山夏将杪，赤日青天万山绕。",
            "忽然风雨动地来，震气果雷离电遶。",
            "一川烟霭失东西，万里乾坤错昏晓。",
            "香罏高峰危欲堕，石门细路人心剿。",
            "江翻那闻得计鱼，木拔岂有安巢鸟。",
            "须臾云过雨脚收，依旧晴晖著丛筿。",
            "群山历历在眼前，恰似凭高日方晓。",
            "谁将此景入画图，数幅生绡盘礴了。",
            "吴丞此画绝代无，张公此诗古来少。",
            "读诗观画兴未穷，北窗风凉退自公。",
            "使君意消三伏中，未可鞭箠催青铜。"
        ],
        "notes": "",
        "id": "56930d15f9e1bc4950076593ed024b69"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "赠张圣言画柯山图",
        "preface": "",
        "paragraphs": [
            "我昔骑鲸游九州，上扣天关望冕旒。",
            "群公侍旁好颜色，将顺帝旨成刚柔。",
            "抱持日月不自献，蒙茸尘土归家丘。",
            "结茅竹间今休已，炎暑避舍清飙留。",
            "屋头清溪鸣昼夜，当户古木蔽马牛。",
            "苍头卢儿从高盖，传呼不到门巷幽。",
            "两公忘言儿袖手，驱除睡魔须茶瓯。",
            "谁传此意到旁郡，解衣槃礴烦张侯。",
            "张侯落笔妙天下，未坠学士之风流。",
            "欲见柯山入画图，丹青知君百不忧。",
            "黄公不肯直南省，一麾已具东南舟。",
            "请君援笔待公至，画我迎公竹阴里。"
        ],
        "notes": "",
        "id": "732997e292d0a1d506ab4794f4b69c58"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "题张圣言画四时景物  其一",
        "preface": "",
        "paragraphs": [
            "我到淮南几见春，一身蓑笠蔽烟雨。",
            "桃花林里有人家，疑是柯山最深处。"
        ],
        "notes": "",
        "id": "c738d73c1d7a98e7fb0744d2e8b66646"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "题张圣言画四时景物  其二",
        "preface": "",
        "paragraphs": [
            "成阴众木与天参，日暮风雨地轴翻。",
            "曾向庐山问行李，石门西路接僧垣。"
        ],
        "notes": "",
        "id": "1e517ba0dcabb639241be3acc4fb81ca"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "题张圣言画四时景物  其三",
        "preface": "",
        "paragraphs": [
            "荻花索索水津津，日落空山开霁新。",
            "松下有人摩诘似，与渠烟火作比邻。"
        ],
        "notes": "",
        "id": "a9cbab4328937ba470af04d12845ed6d"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "题张圣言画四时景物  其四",
        "preface": "",
        "paragraphs": [
            "云蒙山头雪翻空，飞鸟绕树困号风。",
            "关山淮水失微路，酒炉曾借衰颜红。"
        ],
        "notes": "",
        "id": "e7f8066a089302bf69443166c89a68bd"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "题陈德秀画四季枕屏图五首  其一",
        "preface": "",
        "paragraphs": [
            "乱山深处碧波流，隔岸垂杨系小舟。",
            "无数桃花伴春梦，梦中还作武陵游。"
        ],
        "notes": "",
        "id": "49cc8929d199c1fe71fc92e1dadf140e"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "题陈德秀画四季枕屏图五首  其二",
        "preface": "",
        "paragraphs": [
            "茅簷竹阁枕回溪，柳外平桥拍水低。",
            "在藻白鱼知鹭下，穿林黄雀觉蝉嘶。"
        ],
        "notes": "",
        "id": "6ae7a4c64df0a2014c26e52621d8224a"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "题陈德秀画四季枕屏图五首  其三",
        "preface": "",
        "paragraphs": [
            "锦树连云烂不收，山河风景一番秋。",
            "老夫枕簟便凉夜，不比新亭去国愁。"
        ],
        "notes": "",
        "id": "66eb5bd6e099f2d6808f8a8b336dbc8d"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "题陈德秀画四季枕屏图五首  其四",
        "preface": "",
        "paragraphs": [
            "江树溟蒙雪暗天，似闻寒雁破昏烟。",
            "相思此夜堪乘兴，试问渔翁觅钓船。"
        ],
        "notes": "",
        "id": "f82949e1dd5abe7f10344d1e950c4b1a"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "题陈德秀画四季枕屏图五首  其五",
        "preface": "",
        "paragraphs": [
            "好景入诗皆可画，未知陈子画中诗。",
            "疑公便是褚季野，正尔不言行四时。"
        ],
        "notes": "",
        "id": "dcbe44a5e9d9fddea5917ab935793b57"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "题赵承远所藏大年画平远二首  其一",
        "preface": "",
        "paragraphs": [
            "吴头楚尾散花洲，天阔波云恰下鸥。",
            "帝子胸中有江汉，故能风露笔端秋。"
        ],
        "notes": "",
        "id": "5f5db7730b0d3267f43e922072e31c80"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "题赵承远所藏大年画平远二首  其二",
        "preface": "",
        "paragraphs": [
            "将军心眼到沧洲，木脱波生一夜秋。",
            "想得笔端凫雁足，又添㶉𫛶起沙头。"
        ],
        "notes": "",
        "id": "fd48c88130057c0de3318b674b162bc5"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "江夏别鲁直送之宜州",
        "preface": "",
        "paragraphs": [
            "翰墨精神全魏汉，文章波澜似春秋。",
            "可是中州著不得，江南已远更宜州。"
        ],
        "notes": "",
        "id": "9b6b57116d2096b2e05a3c7fc120dd79"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "诗一首",
        "preface": "",
        "paragraphs": [
            "胡子云中白鹤，林生初发芙蓉。",
            "吴十九成雅奏，饶三百炼奇锋。",
            "南州复见高士，东山行起谢公。",
            "信祖真成德祖，立之无愧行中。",
            "吴生可共南郡，老夫宁附石崇。",
            "闻雅已倾重客，说谈仍得王戎。",
            "冠盖城南高会，山阴未扫余风。",
            "客散日衔西壁，主人不道尊空。"
        ],
        "notes": "",
        "id": "c751b628192e5d3a8e2025d2cb1708b8"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "张文潜齐安行解嘲",
        "preface": "",
        "paragraphs": [
            "为邦虽陋勿雌黄，我曾侍立苏公旁。",
            "见公颜色不憔悴，不似贾谊来江湘。",
            "它州虽粗胜吾州，无此两公相继游。"
        ],
        "notes": "",
        "id": "dd7e0092c2d0adc8a0e11a7cfd3aec95"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "哭东坡  其一",
        "preface": "",
        "paragraphs": [
            "元祐丝纶两汉前，典刑意得龙光宣。",
            "裕陵圣德如天大，谁道微臣敢议天。"
        ],
        "notes": "",
        "id": "e7f7fff301b551944150150d9412d6f1"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "哭东坡  其二",
        "preface": "",
        "paragraphs": [
            "公与文忠总遇谗，谗人有口直须缄。",
            "声名百世谁常在，公与文忠北斗南。"
        ],
        "notes": "",
        "id": "0aec0073a497be7623dc60b82f63054d"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "寄德操均父",
        "preface": "",
        "paragraphs": [
            "文如二稚徒怀璧，武似三明却韔弓。",
            "松桧参天西邑路，时时骑马访庞公。"
        ],
        "notes": "",
        "id": "ae77843a41e434e57a67399adf6fc40c"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "江间作  其一",
        "preface": "",
        "paragraphs": [
            "白鸟没飞烟，微风逆上舡。",
            "江从樊口转，山自武昌连。",
            "日月悬终古，乾坤别逝川。",
            "罗浮南斗外，黔府古河边。"
        ],
        "notes": "",
        "id": "61f3a05ce717f00e9b16fd842764c988"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "江间作  其二",
        "preface": "",
        "paragraphs": [
            "波浪三江口，风云八字山。",
            "断崖东北际，虚艇有无间。",
            "卧柳堆生岸，跳鱼水捣弯。",
            "悠然小轩冕，幽兴满乡关。"
        ],
        "notes": "",
        "id": "9ce78ff6aa96758250f930638d3a1ccd"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "江间作  其三",
        "preface": "",
        "paragraphs": [
            "西山连虎穴，赤壁隠龙宫。",
            "形胜三分国，波流万世功。",
            "沙明拳宿鹭，天阔退飞鸿。",
            "最羡鱼竿客，归舡雨打篷。"
        ],
        "notes": "",
        "id": "ed7937ae0daa45bcd93adae3d8fcb4e7"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "江间作  其四",
        "preface": "",
        "paragraphs": [
            "落日春江上，无人倚杖时。",
            "私蛙鸣鼓吹，官柳舞腰支。",
            "猎远频翻臂，渔深数治丝。",
            "我犹无彼是，风岂有雄雌。"
        ],
        "notes": "",
        "id": "7618e4dc5921c3ce7a5be50f3b2d496d"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "洪氏倦壳轩",
        "preface": "",
        "paragraphs": [
            "封胡羯末谢，龟驹玉鸿洪。",
            "千载望四谢，四洪天壤同。"
        ],
        "notes": "",
        "id": "64d6411ad944c64d878bd07ef230c4f1"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "和张文潜痛字韵",
        "preface": "",
        "paragraphs": [
            "文章迩来气燄低，圣经颇遭余子弄。",
            "公归除□□□□，荆舒之说惩应痛。"
        ],
        "notes": "",
        "id": "293c90c511ee81512a7dd94eab01f322"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "浯溪",
        "preface": "",
        "paragraphs": [
            "公泛浯溪春水船，系帆啼鸟青崖边。",
            "次山作颂今几年，当时治乱春风前。",
            "明皇聪明真晚谬，乾坤付与哥奴手。",
            "骨肉何伤九庙焚，蜀山骑馿不回首。",
            "天下宁知再有唐，皇帝紫袍迎上皇。",
            "神器苍忙吾敢惜，儿不终孝听五郎。",
            "父子几何不豺虎，君臣宁能责胡虏。",
            "南内凄凉谁得知，人间称家作端午。",
            "平生不识颜真卿，去年不答高将军。",
            "老来读碑泪横臆，公诗与碑当共行。",
            "不赏边功宁有许，不杀奉皇犹敢语。",
            "雨淋日炙字未讹，千秋万岁所鉴多。"
        ],
        "notes": "",
        "id": "3816de59338aa80ed39bfbc3e9ede55f"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "春日书怀",
        "preface": "",
        "paragraphs": [
            "舟楫凌漳水，风涛接蠡湖。",
            "龙媒成跬步，骊颔脱微躯。",
            "乐土供游戏，深文苦絷拘。",
            "胸中虽磈磊，墙外或歌呼。",
            "老去嵇康懒，归来宁子愚。",
            "千钟真臭腐，十畮借膏腴。",
            "春雨何曾密，园花竟自都。",
            "小桥藏细柳，方沼出新蒲。",
            "酒熟拈巾漉，经传带雨锄。",
            "行盘随所有，坐客几时无。",
            "日转淮阴暮，门通鸟迳迂。",
            "仰头看哺鷇，引手亦将雏。",
            "抚事盆缫茧，劳生户转枢。",
            "形骸浮大块，毛发燎红炉。",
            "借问青宫犊，何如浊水凫。",
            "士衡甘食酪，张翰合思鲈。",
            "世论几胶柱，人心尽好竽。",
            "屠龙非至计，射雉屈良图。",
            "借箸方隆汉，推枰已灭吴。",
            "从渠画麟阁，吾自著潜夫。"
        ],
        "notes": "",
        "id": "ee999f3680d0b118c40ecceb86c9d712"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "答王立之惠书",
        "preface": "",
        "paragraphs": [
            "归自江南即定居，漫劳亲友问何如。",
            "刚肠肯为藜羹转，病骨聊凭竹杖扶。",
            "南圃土腴千树橘，东湖春水百金鱼。",
            "明年生计应堪说，待倩君侯买异书。"
        ],
        "notes": "",
        "id": "3a431572abfa74677911307300bca7ca"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "梅",
        "preface": "",
        "paragraphs": [
            "非云非雪月初浮，疑是佳人狐白裘。",
            "细雨狂风莫欺折，冰肌玉骨未禁愁。"
        ],
        "notes": "",
        "id": "8de6054a136b76bb67972c09ae089f71"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "登大别眺望",
        "preface": "",
        "paragraphs": [
            "人争汉口渡，日落阳台坂。",
            "鼓吹隔岸闻，楼观排云见。"
        ],
        "notes": "",
        "id": "f716a11d454c47af37e8b8f8fe24cb9a"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "次韵黄泽简亭",
        "preface": "",
        "paragraphs": [
            "使者旌麾开昼阴，幽亭万个竹竿深。",
            "月乘佛界生清影，风入僧垣作好音。",
            "活国五年持节手，补天三尺转圜心。",
            "召还有命方乘传，莫遣幽人气象侵。"
        ],
        "notes": "",
        "id": "7f0fb5c088446d9d60905203afb5f6f5"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "满城风雨近重阳。"
        ],
        "notes": "",
        "id": "c32fdec7e00a49358e27c16d757d8e8c"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "两屐上层楼，一目略千里。"
        ],
        "notes": "",
        "id": "edb2671da00cbeaa6bfa2621c9a329f0"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "句  其三",
        "preface": "",
        "paragraphs": [
            "归来陶隠居，拄颊西山云。"
        ],
        "notes": "",
        "id": "c0da6c99b92d63e61ff0407a2230f389"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "句  其四",
        "preface": "",
        "paragraphs": [
            "思君带孔移。"
        ],
        "notes": "",
        "id": "a6ea991a5bc63d3fb21ed4c8135f65c6"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "句  其五",
        "preface": "",
        "paragraphs": [
            "诗束牛腰藏旧稿，书讹马尾辨新雠。"
        ],
        "notes": "",
        "id": "56a2a4004b76368bfd5ecc0819872959"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "句  其六",
        "preface": "",
        "paragraphs": [
            "无酒到愁边。"
        ],
        "notes": "",
        "id": "81ce80c219445aa761c129bb5c093add"
    },
    {
        "author": "潘大临",
        "dynasty": "宋",
        "type": "诗",
        "rhythmic": "",
        "title": "句  其七",
        "preface": "",
        "paragraphs": [
            "八字山头雁，武昌江上鱼。"
        ],
        "notes": "",
        "id": "d2572e9af6bc7a6f6ef748eceaf7d0d2"
    }
]