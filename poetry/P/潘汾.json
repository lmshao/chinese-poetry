[
    {
        "author": "潘汾",
        "dynasty": "宋",
        "type": "词",
        "rhythmic": "丑奴儿慢・采桑子慢",
        "title": "",
        "preface": "",
        "paragraphs": [
            "愁春未醒，还是清和天气。",
            "对浓绿阴中庭院，燕语莺啼。",
            "数点新荷翠钿，轻泛水平池。",
            "一帘风絮，才晴又雨，梅子黄时。",
            "忍记那回，玉人娇困，初试单衣。",
            "共携手、红窗描绣，画扇题诗。",
            "怎有如今，半床明月两天涯。",
            "章台何处，应是为我，蹙损双眉。"
        ],
        "notes": "",
        "id": "f39cb90f925fd509c5174bec16a2fad7"
    },
    {
        "author": "潘汾",
        "dynasty": "宋",
        "type": "词",
        "rhythmic": "倦寻芳",
        "title": "",
        "preface": "",
        "paragraphs": [
            "兽环半掩，鸳甃无尘，庭院潇洒。",
            "树色沈沈，春尽燕娇莺姹。",
            "梦草池塘清渐满，海棠轩槛红相亚。",
            "听箫声，记秦楼夜约，彩鸾齐跨。",
            "渐迤逦、更催银箭，何处贪欢，犹系骄马。",
            "旋剪灯花，两点翠眉谁画。",
            "香灭羞回空帐里，月高犹在重帘下。",
            "恨疏狂，待归来、碎揉花打。"
        ],
        "notes": "",
        "id": "be89c421b4aa0a3d0e8269aa9f36ba02"
    },
    {
        "author": "潘汾",
        "dynasty": "宋",
        "type": "词",
        "rhythmic": "孟家蝉",
        "title": "",
        "preface": "",
        "paragraphs": [
            "向卖花担上，落絮桥边，春思难禁。",
            "正暖日温风里，斗采遍香心。",
            "夜夜稳栖芳草，还处处、先亸春禽。",
            "满园林。",
            "梦觉南华，直到如今。",
            "情深。",
            "记那人小扇、扑得归来，绣在罗襟。",
            "芳意赠谁，应费万线千针。",
            "谩道滕王画得，枉谢客、多少清吟。",
            "影沈沈。",
            "舞入梨花，何处相寻。"
        ],
        "notes": "",
        "id": "6309599a94dc96df9d8db1b841fa2921"
    },
    {
        "author": "潘汾",
        "dynasty": "宋",
        "type": "词",
        "rhythmic": "玉蝴蝶",
        "title": "",
        "preface": "",
        "paragraphs": [
            "睡起日高莺啭，画帘低卷，花影重重。",
            "醉眼羞抬，娇困犹自未惺忪。",
            "绣床近、强来描翠，妆镜掩、不肯匀红。",
            "锦屏空。",
            "对花无语，独怨春风。",
            "匆匆。",
            "庾郎去后，香销玉减，是事疏慵。",
            "纵蛮笺封了，何处问鳞鸿。",
            "眼中泪、万行难尽，眉上恨、一点偏浓。",
            "杳无踪。",
            "夜来惟有，幽梦相逢。"
        ],
        "notes": "",
        "id": "d34659e7bcbb8039f3396c2ec08aa4ce"
    },
    {
        "author": "潘汾",
        "dynasty": "宋",
        "type": "词",
        "rhythmic": "花心动",
        "title": "",
        "preface": "",
        "paragraphs": [
            "啼鸟惊心，怨年华，羞看杏梢桃萼。",
            "映柳小桥，芳草闲庭，处处旧游如昨。",
            "断肠人在东风里，遮不尽、几重帘幕。",
            "旧巢稳，呢喃燕子，笑人漂泊。",
            "应是素肌瘦削。",
            "空望断天涯，信音难托。",
            "半污泪痕，重整馀香，夜夜翠衾寒薄。",
            "倦游只怕春归去，怎忍见、水流花落。",
            "梦魂远，韶华又还过却。"
        ],
        "notes": "",
        "id": "886bca443263c9283f79fbca92d57bf4"
    },
    {
        "author": "潘汾",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "篆缕销香鼎。",
            "翠沈沈、庭阴转午，画堂人静。",
            "芳草王孙知何处，惟有杨花糁径。",
            "正玉枕、瞢腾初醒。",
            "门外残红春已去，镇无聊、殢酒厌厌病。",
            "云髻亸，未忺整。",
            "江南旧事休重省。",
            "但天涯、寻消问息，断鸿难倩。",
            "月满西楼凭阑久，依旧归期未定。",
            "便只恐、瓶沈金井。",
            "嘶骑不来银烛暗，枉教人、立尽梧桐影。",
            "谁伴我，对鸾镜。"
        ],
        "notes": "",
        "id": "20903a9eb142a40399dc48c588d6d2a4"
    }
]