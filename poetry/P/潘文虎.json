[
    {
        "author": "潘文虎",
        "dynasty": "宋",
        "type": "诗",
        "rhythmic": "",
        "title": "为被虏妇作  其一",
        "preface": "",
        "paragraphs": [
            "交交桑扈，交交桑扈，桑满墙阴三月暮。",
            "去年蚕时处深闺，今年蚕时涉远路。",
            "路傍忽闻人采桑，恨不相与携倾筐。",
            "一身不蚕甘冻死，祇忆儿女无衣裳。"
        ],
        "notes": "",
        "id": "5209296db8b0dcd1d554aa79543986a5"
    },
    {
        "author": "潘文虎",
        "dynasty": "宋",
        "type": "诗",
        "rhythmic": "",
        "title": "为被虏妇作  其二",
        "preface": "",
        "paragraphs": [
            "不如归去，不如归去，家在浙江东畔住。",
            "离家一程远一程，饮食不同言语异。",
            "今之眷聚昔寇仇，开口强笑心怀忧。",
            "家乡欲归归未得，不如狐死犹首丘。"
        ],
        "notes": "",
        "id": "bf5cd35b9f87d8b4a9a40ae316024869"
    },
    {
        "author": "潘文虎",
        "dynasty": "宋",
        "type": "诗",
        "rhythmic": "",
        "title": "为被虏妇作  其三",
        "preface": "",
        "paragraphs": [
            "泥滑滑，泥滑滑，脱了绣鞋脱罗袜。",
            "前营上马忙起行，后队搭驼疾催发。",
            "行来数里日已低，北望燕京在天末。",
            "朝来传令更可怪，落后行迟都砍杀。"
        ],
        "notes": "",
        "id": "7745e1d9e5b73c7c6940f709fcaca7f4"
    },
    {
        "author": "潘文虎",
        "dynasty": "宋",
        "type": "诗",
        "rhythmic": "",
        "title": "为被虏妇作  其四",
        "preface": "",
        "paragraphs": [
            "鹁鸪鸪，鹁鸪鸪，帐房徧野相喧呼。",
            "阿姊含羞对阿妹，大嫂挥泪看小姑。",
            "一家不幸俱被虏，犹幸同处为妻孥。",
            "愿言相怜莫相妬，这个不是亲丈夫。"
        ],
        "notes": "",
        "id": "738ef3c53fce443deab23ae62f0009d9"
    }
]