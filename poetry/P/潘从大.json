[
    {
        "author": "潘从大",
        "dynasty": "宋",
        "type": "诗",
        "rhythmic": "",
        "title": "疎斋以旧作题渊明归来图诗见赠依韵奉和",
        "preface": "",
        "paragraphs": [
            "公归岂为三径松，取节荆轲雠祖龙。",
            "平生大义要其终，遁身甘混田舍翁。",
            "肯随一世皆尚同，言言易水诗见志。",
            "抚卷陡觉辞深雄，谁知笔补造化工。",
            "寓怀曲糵匪轹醉，孤忠耿耿蟠心胸。",
            "纡辔几许尘埃中，柴桑不与车马通。",
            "八表同昏雨蒙蒙，皦日行天西复东。",
            "当年荣木随时穷，黄花今犹傲秋风。",
            "拜公遗像读公传，眼高千载为之空。"
        ],
        "notes": "",
        "id": "441d38c5c07b809218b98ad34ff2befa"
    },
    {
        "author": "潘从大",
        "dynasty": "宋",
        "type": "诗",
        "rhythmic": "",
        "title": "疎斋用前韵记响山之游依韵奉答",
        "preface": "",
        "paragraphs": [
            "空山在昔森万松，两贤曾此登虬龙。",
            "流风余韵无时终，我来寒栖鬓成翁。",
            "人生出处何心同，梦破邯郸几富贵。",
            "战退蛮触相长雄，静定要与山争功。",
            "绣衣光华照岩壑，豁然纳我云梦胸。",
            "群峰飞翠匏樽中，仙源还□渔舟通。",
            "须臾烟霏散空蒙，楼观隐约孤城东。",
            "感慨千古思无穷，啸歌抵掌生英风。",
            "黄金易求此乐少，野人何计瓢空。"
        ],
        "notes": "",
        "id": "b8c72cc63347a276ef2ebf084ba2319b"
    },
    {
        "author": "潘从大",
        "dynasty": "宋",
        "type": "诗",
        "rhythmic": "",
        "title": "赠无庵沈相师",
        "preface": "",
        "paragraphs": [
            "喜见人间百岁翁，青鞋藜杖步如风。",
            "一庵无处知身幻，四海行来觉眼空。",
            "论相又看新进士，挑诗多识旧名公。",
            "承平往事谁知得，闲听高谈梦寐同。"
        ],
        "notes": "",
        "id": "8bf34ca91b821416e3eff2d5080b8a0e"
    },
    {
        "author": "潘从大",
        "dynasty": "宋",
        "type": "诗",
        "rhythmic": "",
        "title": "谢张御史见访",
        "preface": "",
        "paragraphs": [
            "绿满山人屐齿苔，蓬门长日为谁开。",
            "那知御史秋霜笔，携得春风满袖来。"
        ],
        "notes": "",
        "id": "b8cc8a2761e91617954e7dcf58039981"
    },
    {
        "author": "潘从大",
        "dynasty": "宋",
        "type": "诗",
        "rhythmic": "",
        "title": "谢人惠鱼米",
        "preface": "",
        "paragraphs": [
            "读书干禄不医贫，馔厌寒葅甑欲尘。",
            "自笑凄凉弹铗客，欣逢慷慨指囷人。",
            "江南缩项鲜堪鲙，浙右长腰色胜银。",
            "盂饭杯羹饱扪腹，鬓迈岁事又从新。"
        ],
        "notes": "",
        "id": "079d62e0e4804efb84e7294ab818ba5c"
    }
]