[
    {
        "author": "潘献可",
        "dynasty": "宋",
        "type": "诗",
        "rhythmic": "",
        "title": "春晚三客同出郊归途甚醉",
        "preface": "",
        "paragraphs": [
            "寻友逢三益，追欢且一时。",
            "买鱼呼野艇，沽酒认村旗。",
            "暂觉行歌乐，何妨醉舞僛。",
            "牧儿休骇愕，横笛且须吹。"
        ],
        "notes": "",
        "id": "7c02f4d72bca19b36ed192c2968f748a"
    },
    {
        "author": "潘献可",
        "dynasty": "宋",
        "type": "诗",
        "rhythmic": "",
        "title": "四月十八日之桐川",
        "preface": "",
        "paragraphs": [
            "白鸟苍烟外，黄鹂绿树间。",
            "雨晴初有路，云薄不藏山。",
            "村酒成孤酌，征鞍厌独攀。",
            "日长人自倦，更觉马蹄悭。"
        ],
        "notes": "",
        "id": "8668d1fcc1d68d5fa037c01c87d1a21b"
    },
    {
        "author": "潘献可",
        "dynasty": "宋",
        "type": "诗",
        "rhythmic": "",
        "title": "固城怀归",
        "preface": "",
        "paragraphs": [
            "税驾蚕将老，旋车燕欲归。",
            "人情秋思薄，酒力晚风微。",
            "青鬓愁边改，丹心老去违。",
            "吾庐元不远，望断白云飞。"
        ],
        "notes": "",
        "id": "981b5c937285cf76b12f16cc1a05f2cc"
    },
    {
        "author": "潘献可",
        "dynasty": "宋",
        "type": "诗",
        "rhythmic": "",
        "title": "山楼枕上",
        "preface": "",
        "paragraphs": [
            "山近寒偏早，愁多睡不浓。",
            "鸦啼半夜月，鹤唳五更风。",
            "晓接残灯里，吟成落叶中。",
            "尘埃今已厌，懒听上方钟。"
        ],
        "notes": "",
        "id": "6d692ea4226099c7c8a2a4125c55644e"
    },
    {
        "author": "潘献可",
        "dynasty": "宋",
        "type": "诗",
        "rhythmic": "",
        "title": "宁川道中",
        "preface": "",
        "paragraphs": [
            "十日为山客，今朝问水程。",
            "沙横疑港断，滩迅觉舟轻。",
            "远近村舂合，高低渔火明。",
            "回头忽苍莽，一望一伤情。"
        ],
        "notes": "",
        "id": "ea18a598d90d2cac1177f46783945b5a"
    },
    {
        "author": "潘献可",
        "dynasty": "宋",
        "type": "诗",
        "rhythmic": "",
        "title": "端居",
        "preface": "",
        "paragraphs": [
            "竹院秋逾静，柴门昼不开。",
            "病先携老去，懒渐逐衰来。",
            "莫遣新缘结，都将旧念灰。",
            "川鱼与云鸟，从此莫惊猜。"
        ],
        "notes": "",
        "id": "ecb164164dc7e5bae2fb867f580ee71b"
    },
    {
        "author": "潘献可",
        "dynasty": "宋",
        "type": "诗",
        "rhythmic": "",
        "title": "初至庄舍",
        "preface": "",
        "paragraphs": [
            "鹭立汀沙晚，牛眠径草深。",
            "黄花浮荇带，红叶下枫林。",
            "客路溪中断，柴门水半侵。",
            "一廛收岁晚，聊复此幽寻。"
        ],
        "notes": "",
        "id": "2bf80e45ed18b224884427c2e454a3f3"
    },
    {
        "author": "潘献可",
        "dynasty": "宋",
        "type": "诗",
        "rhythmic": "",
        "title": "寓舍偶题",
        "preface": "",
        "paragraphs": [
            "习嬾身无用，幽偏性所欣。",
            "校书随马队，临帖爱鹅群。",
            "公子悲春草，佳人隔暮云。",
            "北山归计决，未信有移文。"
        ],
        "notes": "",
        "id": "dd85364e8cf3c560bd4db2416fed3d5f"
    }
]