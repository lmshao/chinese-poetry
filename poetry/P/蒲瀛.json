[
    {
        "author": "蒲瀛",
        "dynasty": "宋",
        "type": "诗",
        "rhythmic": "",
        "title": "游呪土寺西台",
        "preface": "",
        "paragraphs": [
            "偶到城西寺，人言呪土坟。",
            "夕阳台半出，秋草径才分。",
            "地下无红粉，天边有碧云。",
            "徘徊追往事，风急叶纷纷。"
        ],
        "notes": "",
        "id": "404f25ed5f75717e517c8e7cf541ecaf"
    },
    {
        "author": "蒲瀛",
        "dynasty": "宋",
        "type": "诗",
        "rhythmic": "",
        "title": "宿灵泉无我轩怀次山",
        "preface": "",
        "paragraphs": [
            "幽轩著无我，居此合何人。",
            "闻道东山隠，当时此地亲。",
            "心源将止水，世事甚浮云。",
            "今日寻遗迹，空余淡墨春。"
        ],
        "notes": "",
        "id": "e2a416b0e7a53d5d28ce1751467c287c"
    },
    {
        "author": "蒲瀛",
        "dynasty": "宋",
        "type": "诗",
        "rhythmic": "",
        "title": "次韵袁升之游海云寺鸿庆院山茶之什  其一",
        "preface": "",
        "paragraphs": [
            "山茶两本上连空，叠叶栖枝占佛宫。",
            "雀尾有金输绀碧，鹤头无火让殷红。",
            "优于峡茗称呼异，劣与梅花气候同。",
            "谁识诸天雨花外，道人宴坐雪霜中。"
        ],
        "notes": "",
        "id": "74aa7e2ed32922ae0d156ce0eaa30d80"
    },
    {
        "author": "蒲瀛",
        "dynasty": "宋",
        "type": "诗",
        "rhythmic": "",
        "title": "次韵袁升之游海云寺鸿庆院山茶之什  其二",
        "preface": "",
        "paragraphs": [
            "年年花叶炫虚空，岁月循环十二宫。",
            "对植霜天无頼碧，特开金地可怜红。",
            "长春比并何妨别，密雪交加有底同。",
            "不必传神呼赵老，君诗元在典刑中。"
        ],
        "notes": "",
        "id": "9c4031e66350baee4474d3fea8ae560f"
    },
    {
        "author": "蒲瀛",
        "dynasty": "宋",
        "type": "诗",
        "rhythmic": "",
        "title": "次韵袁升之游海云寺鸿庆院山茶之什  其三",
        "preface": "",
        "paragraphs": [
            "花开似火半烧空，荧惑飞来失故宫。",
            "但见洛人夸魏紫，谁知蜀国产真红。",
            "肯随月季无时节，应怪梅花有异同。",
            "远挈一罇谁伴我，还从山里望城中。"
        ],
        "notes": "",
        "id": "0b7b6731e584b8c28d134d9af430a10a"
    },
    {
        "author": "蒲瀛",
        "dynasty": "宋",
        "type": "诗",
        "rhythmic": "",
        "title": "次韵袁升之游海云寺鸿庆院山茶之什  其四",
        "preface": "",
        "paragraphs": [
            "对境那能问色空，山茶花发映莲宫。",
            "攻余瑟瑟风摇绿，刑尽猩猩日晒红。",
            "大雪迷漫元斗异，千林摇落不雷同。",
            "何须诳汝老迦叶，分付阇黎一笑中。"
        ],
        "notes": "",
        "id": "63f67c0c1d9b2b78e3e0c5e1cdc28db0"
    },
    {
        "author": "蒲瀛",
        "dynasty": "宋",
        "type": "诗",
        "rhythmic": "",
        "title": "次韵袁升之游海云寺鸿庆院山茶之什  其五",
        "preface": "",
        "paragraphs": [
            "腊月寒冰火满空，玄冥移种祝融宫。",
            "雪霜底事论坚白，儿女何知爱软红。",
            "金鼎转丹应有异，玉沙洗水若为同。",
            "细思造物元无物，颠倒繁华掌握中。"
        ],
        "notes": "",
        "id": "5d73f53e13caf5b9288bc8aad6b08b05"
    },
    {
        "author": "蒲瀛",
        "dynasty": "宋",
        "type": "诗",
        "rhythmic": "",
        "title": "次韵袁升之游海云寺鸿庆院山茶之什  其六",
        "preface": "",
        "paragraphs": [
            "花发今年喜不空，遨头肃客上萧宫。",
            "雪残千嶂犹连白，风引双旌欲鬭红。",
            "他日勋名三事在，先春和气万家同。",
            "等闲草木蒙湔祓，况入寻常顾盼中。"
        ],
        "notes": "",
        "id": "7353170d1458f79ddc120966915d6a63"
    },
    {
        "author": "蒲瀛",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "自为名都会，况兼山水州。"
        ],
        "notes": "",
        "id": "c1ebb5d556e836e2c387025cd2028c75"
    }
]