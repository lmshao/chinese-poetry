[
    {
        "author": "彭履道",
        "dynasty": "宋",
        "type": "词",
        "rhythmic": "兰陵王",
        "title": "",
        "preface": "",
        "paragraphs": [
            "章台路。",
            "西出重城几步。",
            "秦楼晓、花气未明，一霎空濛洗高树。",
            "行人半倚户。",
            "飞去黄鹂自语。",
            "秋千小，不系柳条，惟有轻阴约飞絮。",
            "钿车暗相遇。",
            "早拂拭红巾，初放鹦鹉。",
            "闻歌犹是淋铃处。",
            "掩面鸣筝，倚垆呼酒，东风重记旧眉妩。",
            "报伊共歌舞。",
            "西去。",
            "屡回顾。",
            "渐客舍荒凉，嘶马先驻。",
            "玉关万里知何许。",
            "但倦拥荒泽，瓜洲难渡。",
            "将军垂老，望故国，夜寒苦。"
        ],
        "notes": "",
        "id": "09761d5b2677cdda1f1122161b770c5c"
    },
    {
        "author": "彭履道",
        "dynasty": "宋",
        "type": "词",
        "rhythmic": "凤凰台上忆吹箫",
        "title": "",
        "preface": "",
        "paragraphs": [
            "劝客新楼，鸣筝上酒，夜凉人爱秋深。",
            "何似过、赏心佳处，依约湖阴。",
            "东望寒光缥缈，烟水阔、短笛销沈。",
            "阑干近，胜时种柳，清到如今。",
            "凌波又成误约，自佩环飞去，暗想遗音。",
            "重省江城倦客，醉拥秋衾。",
            "谁家一掬红泪，孤雁远、湿逗罗襟。",
            "石城晓，数声又递寒砧。"
        ],
        "notes": "",
        "id": "2fe4b08e002d23affb2bfb585ca1dc73"
    },
    {
        "author": "彭履道",
        "dynasty": "宋",
        "type": "词",
        "rhythmic": "疏影",
        "title": "",
        "preface": "",
        "paragraphs": [
            "银云缥缈。",
            "正石梁倒挂，飞下晴昊。",
            "早挽悬河，高泻鲸宫，洪声百步低小。",
            "分明仙仗崆峒过，又化作，归帆杳杳。",
            "倚参差，翠影红霞，远落明湖残照。",
            "曾共呼龙夭矫。",
            "几回过月下，先种瑶草。",
            "九叠屏风，青鸟冥冥，更约谪仙重到。",
            "昨梦骑黄鹄，飞不去、和天也笑。",
            "等恁时、秋夜携琴，已落洞天霜晓。"
        ],
        "notes": "",
        "id": "d90e1722ad7afb6f7218b049a5e53e19"
    }
]