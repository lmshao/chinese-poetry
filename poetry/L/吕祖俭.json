[
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "晁景迂大观庚寅冬为四明船场后七十有余年某适以仓氏之职至此闲而王兄季和亦来作景迂官相与访问旧迹故传尚有可考偶成数语简季和因呈叔晦",
        "preface": "",
        "paragraphs": [
            "鄞川旧有船司空，小亭晚望江之东。",
            "父老犹能理前话，无钱无木人无功。",
            "风流已往四十载，水仙木犀徒自红。",
            "吾尝夜看司空集，元符上书入邪中。",
            "岁月蹉跎今几许，俯仰一身随转蓬。",
            "自尔怕道四明守，讵有律吕为始终。",
            "易系后谱此时有，又得刚说来发蒙。",
            "鲁人猎较亦猎较，复使妙句追飞鸿。",
            "朅来海头四阅月，尘埃满袖生𣰥氃。",
            "平生执鞭所欣慕，追寻故迹得数弓。",
            "超然之名犹可想，海气微茫日未昽。",
            "越中岂是不好事，别乘皆贤心已㤝。",
            "场官缱绻真我友，欲来卜筑祠此翁。",
            "大书特书景迂号，庶几遗躅常清通。",
            "簿书期会目前耳，此意当令齐洛嵩。",
            "丰公室外草芃芃，了斋却埽耳若聋。",
            "当时二士相游从，夜阑太息非为躬。",
            "年运而往将溟蒙，后辈风□□□□。",
            "薄材微宦犹未工，尸祝越俎自忡忡。",
            "谁图遗像寘学宫，时与先儒相磨礲。",
            "却归金华守吾宗，端坐不出固其穷。"
        ],
        "notes": "",
        "id": "2167733fdab7014b754b25890ca02544"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "慈溪龙虎轩偶成  其一",
        "preface": "",
        "paragraphs": [
            "龙蟠虎踞秣陵城，甬上苍官亦强名。",
            "独占高峰傲千古，夜深月照落潮声。"
        ],
        "notes": "",
        "id": "ea4c67d2b9f9d70ed675b3efcc821b99"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "慈溪龙虎轩偶成  其二",
        "preface": "",
        "paragraphs": [
            "老松偃蹇卧江滨，风月烟云寄此身。",
            "不羡参天二千尺，低徊欲对小峩岷。"
        ],
        "notes": "",
        "id": "61b23cf59018daf917e85f15116a20e8"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "慈溪龙虎轩偶成  其三",
        "preface": "",
        "paragraphs": [
            "仙都石笋似天成，凫水松龙是弟兄。",
            "走徧游人与行客，未知谁可寄深情。"
        ],
        "notes": "",
        "id": "5b8fa34af56a3b2038fae0268cd63611"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "慈溪龙虎轩偶成  其四",
        "preface": "",
        "paragraphs": [
            "苍然暮色已峥嵘，姑射山头卧玉鲸。",
            "墨客强生龙虎想，我来犹自怯威名。"
        ],
        "notes": "",
        "id": "9612184aff24959bfba7694915f1c1af"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "慈溪龙虎轩偶成  其五",
        "preface": "",
        "paragraphs": [
            "尚书风节映鄞川，人物萧然又几年。",
            "世路逶迤虽已极，轩前龙虎尚依然。"
        ],
        "notes": "",
        "id": "89ebe11926ca6b2f49e101d54ef262bb"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "慈溪龙虎轩偶成  其六",
        "preface": "",
        "paragraphs": [
            "年来世路转蹉跎，正大中庸论愈多。",
            "出本无心归亦好，何须胸次自干戈。"
        ],
        "notes": "",
        "id": "c4fae6b0f23e7a941e2ae00deeb33ed1"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "泛舟至竹洲",
        "preface": "",
        "paragraphs": [
            "湖光拍天浮竹洲，隠然一面城之幽。",
            "中有高士披素裘，我欲从之恐淹留。",
            "探囊百金办扁舟，又烦我友著意修。",
            "微风一动生波头，飞棹来往倦则休。",
            "兀兀坐曹如系囚，吏余只有万斛愁。",
            "一生安坐无几求，今日栖迟如置邮。",
            "脱帽露顶固狂流，俯首折腰亦可羞。",
            "誓将入海登之罘，弃置人闲绕指柔。",
            "苍然暮色下羊牛，出处语默两悠悠。",
            "九原可起柳柳州，燕坐相与未始游。"
        ],
        "notes": "",
        "id": "a5495d03db5ccd7adf0598e15b201994"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "题史子仁碧沚  其一",
        "preface": "",
        "paragraphs": [
            "相家小有四明山，更葺桃源渺莽间。",
            "四面楼台相映发，一川烟水自弯环。"
        ],
        "notes": "",
        "id": "d3b1d0dc556dd3696e2d35ee4caa22c1"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "题史子仁碧沚  其二",
        "preface": "",
        "paragraphs": [
            "中州累石势嵯峩，城外遥峰耸翠螺。",
            "旧说夕阳无限好，此中更得夕阳多。"
        ],
        "notes": "",
        "id": "a1f0457d30bcf087d175aa1ccca93e55"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "金沙台",
        "preface": "",
        "paragraphs": [
            "谪居无地寄幽怀，□有高台自汉开。",
            "紫极晨光招我望，锦江春色逐谁来。",
            "赓歌惟忆多炎裔，作赋应怜乏贾才。",
            "人物若增山水胜，诗仙龙种两奇哉。"
        ],
        "notes": "",
        "id": "91e603221528510166323acde797fa43"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "题听雨堂",
        "preface": "",
        "paragraphs": [
            "王笋参参好弟兄，幽轩共对短灯檠。",
            "抟风万里志将遂，听雨几年心独清。",
            "戯彩奉觞欢正洽，对床欹枕梦初成。",
            "此时细细簷花落，别是一觥风雨报。"
        ],
        "notes": "",
        "id": "a46e1096be39269ead728fe71053e6c3"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "和赵户曹游南湖之篇",
        "preface": "",
        "paragraphs": [
            "金华山下旧同游，甬水相逢又半秋。",
            "明月初开青玉匣，彻云吹破白云头。",
            "谁能共我同清赏，且得从君散客愁。",
            "深夜沉沉欲回棹，浩歌相送过青州。"
        ],
        "notes": "",
        "id": "ea9602a6538eb7d674591624656308d9"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "诗一首",
        "preface": "",
        "paragraphs": [
            "小斋标新名，清风自成响。",
            "世累已破除，阳来道方长。"
        ],
        "notes": "",
        "id": "92121611c316589cd37a46ec6f9be87b"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "韶阳之迁道中呈汪时法  其一",
        "preface": "",
        "paragraphs": [
            "南江一道水分明，寂寂扁舟不记程。",
            "回望家山在云际，梦魂犹对短书檠。"
        ],
        "notes": "",
        "id": "07427f7ec1bf4e5657262f73d7b01b12"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "韶阳之迁道中呈汪时法  其二",
        "preface": "",
        "paragraphs": [
            "汪氏诸郎子独贤，相从过岭过韶川。",
            "九龄风味犹存否，莫向南华却问禅。"
        ],
        "notes": "",
        "id": "1399b33cabf0e3f18f41d259fdc8d353"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "韶阳之迁道中呈汪时法  其三",
        "preface": "",
        "paragraphs": [
            "一川风月下扁舟，荡漾金波泛白鸥。",
            "此去韶江知几里，九成缥渺在云头。"
        ],
        "notes": "",
        "id": "4f082e8a4ed72cb57bb4d3978f9295a1"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "道上有感",
        "preface": "",
        "paragraphs": [
            "群书乱插架，荏苒忽忘年。",
            "归来谁谓必，拂拭复茫然。",
            "圣远道难继，事变如山连。",
            "寒夜煨芋栗，炎天浮藕莲。",
            "时与旧朋俦，曳杖访林泉。",
            "忽来朝市中，岁月复推迁。",
            "一朝忽南去，道里有余艰。",
            "韶阳号善地，九龄亦称贤。",
            "杜门省愆咎，夙夜问周旋。",
            "异时归故里，拜扫明招阡。",
            "目力傥未衰，庶几守遗编。"
        ],
        "notes": "",
        "id": "58329f2e75efa84dd665f0d727d3a5a6"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "送汪时法归金华  其一",
        "preface": "",
        "paragraphs": [
            "扁舟南去意茫然，襆被追随便欲前。",
            "亲故道途相与语，但言高义薄云天。"
        ],
        "notes": "",
        "id": "ebe92137110b5916d643d05f919567c7"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "送汪时法归金华  其二",
        "preface": "",
        "paragraphs": [
            "梅潦因仍不计旬，舟车屡易敢因循。",
            "昭真观里泠泠水，岂解游人有怒瞋。"
        ],
        "notes": "",
        "id": "89de81719ded34f9e182771864c97703"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "送汪时法归金华  其三",
        "preface": "",
        "paragraphs": [
            "霁虹解缆动江声，风不随人舟易横。",
            "咫尺青泥含淡月，何时相对话平生。"
        ],
        "notes": "",
        "id": "b6ce29686192fc9f72f255f47ed87016"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "送汪时法归金华  其四",
        "preface": "",
        "paragraphs": [
            "问途快阁得宽恩，舟转风移日未昏。",
            "山月相忘期度岁，别怀祗觉暗销魂。"
        ],
        "notes": "",
        "id": "47acc27d08f77bfbff2170fe510f1f49"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "送汪时法归金华  其五",
        "preface": "",
        "paragraphs": [
            "人言追送不嫌远，我独衰残懒出门。",
            "重教来时路旁候，犹留风月伴黄昏。"
        ],
        "notes": "",
        "id": "7b19de6a0bd51bc3022d1f9d9f0bae40"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "送汪时法归金华  其六",
        "preface": "",
        "paragraphs": [
            "归去儿曹欲与言，相思切处莫窥园。",
            "吾宗事业无多子，守得箪瓢始见根。"
        ],
        "notes": "",
        "id": "6f37460411a1bdb639b226c854678684"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "送汪时法归金华  其七",
        "preface": "",
        "paragraphs": [
            "携手山桥第一轩，谁能结我梦中缘。",
            "他年有意重过我，细细炉熏理旧编。"
        ],
        "notes": "",
        "id": "ae123c1e4678e869071ec47ecc472ed9"
    },
    {
        "author": "吕祖俭",
        "dynasty": "宋",
        "type": "诗",
        "rhythmic": "",
        "title": "送时法登舟",
        "preface": "",
        "paragraphs": [
            "四山寒雨送行舟，独掩柴扉泪未收。",
            "归见故人应问我，为言卒岁敢优游。"
        ],
        "notes": "",
        "id": "2d2f3e11416aed2dab436fb813d63526"
    }
]