[
    {
        "author": "李冠",
        "dynasty": "宋",
        "type": "诗",
        "rhythmic": "",
        "title": "宿灵岩寺",
        "preface": "",
        "paragraphs": [
            "叠翠围僧国，幽栖孰有才。",
            "名高仍可隠，骨俗岂宜来。",
            "花发松香没，云销石色回。",
            "何年脱身去，心委像前灰。"
        ],
        "notes": "",
        "id": "bfef4074834be2090f5add1b1a264e4e"
    },
    {
        "author": "李冠",
        "dynasty": "宋",
        "type": "诗",
        "rhythmic": "",
        "title": "寄王樵",
        "preface": "",
        "paragraphs": [
            "霜台御史新为郡，棘手廷评继下车。",
            "首谒梓桐王处士，教风从此重诗书。"
        ],
        "notes": "",
        "id": "b4e6dd2f65a431e0c5ee461476812eab"
    },
    {
        "author": "李冠",
        "dynasty": "宋",
        "type": "词",
        "rhythmic": "六州歌头",
        "title": "",
        "preface": "",
        "paragraphs": [
            "秦亡草昧，刘项起吞并。",
            "鞭寰宇。",
            "驱龙虎。",
            "扫欃枪。",
            "斩长鲸。",
            "雪染中原战。",
            "视馀耳，皆鹰犬。",
            "平祸乱。",
            "归炎汉。",
            "势奔倾。",
            "兵散月明。",
            "风急旌旗乱，刁斗三更。",
            "共虞姬相对，泣听楚歌声。",
            "玉帐魂惊。",
            "泪盈盈。",
            "念花无主。",
            "凝愁苦。",
            "挥雪刃，掩泉扃。",
            "时不利。",
            "骓不逝。",
            "困阴陵。",
            "叱追兵。",
            "呜喑摧天地，望归路，忍偷生。",
            "功盖世，何处见遗灵。",
            "江静水寒烟冷，波纹钿、古木凋零。",
            "遣行人到此，追念益伤情。",
            "胜负难凭。"
        ],
        "notes": "",
        "id": "bf08211f664b5af4f487adf129ebff45"
    },
    {
        "author": "李冠",
        "dynasty": "宋",
        "type": "词",
        "rhythmic": "六州歌头",
        "title": "",
        "preface": "",
        "paragraphs": [
            "凄凉绣岭，宫殿倚山阿。",
            "明皇帝。",
            "曾游地。",
            "锁烟萝。",
            "郁嵯峨。",
            "忆惜真妃子。",
            "艳倾国，方姝丽。",
            "朝复暮。",
            "嫔嫱妒。",
            "宠偏颇。",
            "三尺玉泉新浴，莲羞吐、红浸秋波。",
            "听花奴，敲羯鼓，酣奏鸣鼍。",
            "体不胜罗。",
            "舞婆娑。",
            "正霓裳曳。",
            "惊烽燧。",
            "千万骑。",
            "拥雕戈。",
            "情宛转。",
            "魂空乱。",
            "蹙双蛾。",
            "奈兵何。",
            "痛惜三春暮，委妖丽，马嵬坡。",
            "平寇乱。",
            "回宸辇。",
            "忍重过。",
            "香瘗紫囊犹有，鸿都客、钿合应讹。",
            "使行人到此，千古只伤歌。",
            "事往愁多。"
        ],
        "notes": "",
        "id": "c63103d600bc82293479def95fda6bab"
    },
    {
        "author": "李冠",
        "dynasty": "宋",
        "type": "词",
        "rhythmic": "千秋万岁・千秋岁引",
        "title": "",
        "preface": "",
        "paragraphs": [
            "杏花好、子细君须辨。",
            "比早梅深、夭桃浅。",
            "把鲛绡、淡拂鲜红面。",
            "蜡融紫萼重重现。",
            "烟外悄，风中笑，香满院。",
            "欲绽全开俱可羡。",
            "粹美妖娆无处选。",
            "除卿卿似寻常见。",
            "倚天真、艳冶轻朱粉，分明洗出胭脂面。",
            "追往事，绕芳榭，千千遍。"
        ],
        "notes": "",
        "id": "050e42308220e2063f2cd09d1b2b2f07"
    },
    {
        "author": "李冠",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "贴鬓香云双绾绿，柳弱花娇，一点春心足。不肯玉箫闲度曲，恼人特把青蛾蹙。",
            "静夜溪桥霜薄屋，独影行歌，惊起双鸾宿。愁破酒阑闺梦熟，月斜窗外风敲竹。"
        ],
        "notes": "",
        "id": "0323648255bd103fb21ba3fa86acd12e"
    },
    {
        "author": "李冠",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "遥夜亭皋闲信步，才过清明，渐觉伤春暮。数点雨声风约住，朦胧淡月云来去。",
            "桃杏依稀香暗渡，谁在秋千，笑里轻轻语。一寸相思千万绪，人间没个安排处。"
        ],
        "notes": "",
        "id": "5dc4cebab8089637e5949d058349ec24"
    }
]