[
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "赠程秘书",
        "preface": "",
        "paragraphs": [
            "客自岐阳来，吐音若鸣凤。",
            "孤飞畏不偶，独立谁见用。",
            "忽从被褐中，召入承明宫。",
            "圣人借颜色，言事无不通。",
            "殷勤拯黎庶，感激论诸公。",
            "将相猜贾谊，图书归马融。",
            "顾余久寂寞，一岁麒麟阁。",
            "且共歌太平，勿嗟名宦薄。"
        ],
        "notes": "",
        "id": "5fcba5218a59b678b77797595ccd36c1"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "家叔征君东溪草堂二首 一",
        "preface": "",
        "paragraphs": [
            "开山十余里，青壁森相倚。",
            "欲识尧时天，东溪白云是。",
            "雷声转幽壑，云气杳流水。",
            "涧影生龙蛇，岩端翳柽梓。",
            "大道终不易，君恩曷能已。",
            "鹤羡无老时，龟言摄生理。",
            "浮年笑六甲，元化潜一指。",
            "未暇扫云梯，空慙阮氏子。"
        ],
        "notes": "",
        "id": "987098b26c54a58216319da2e66f8911"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "家叔征君东溪草堂二首 二",
        "preface": "",
        "paragraphs": [
            "今朝共游者，得性闲未归。",
            "已到仙人家，莫惊鸥鸟飞。",
            "水深严子钓，松挂巢父衣。",
            "云气转幽寂，溪流无是非。",
            "名理未足羡，腥臊讵所希。",
            "自惟负贞意，何岁当食薇。"
        ],
        "notes": "",
        "id": "ccede03f630a0cd18ccd7204928caccd"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "乡试后自巩还田家因谢邻友见过之作",
        "preface": "",
        "paragraphs": [
            "鸡鸣出东邑，马倦登南峦。",
            "落日见桑柘，翳然丘中寒。",
            "邻家多旧识，投暝来相看。",
            "且问春税苦，兼陈行路难。",
            "园场近阴壑，草木易凋残。",
            "峰晴雪犹积，涧深冰已团。",
            "浮名知何用，岁晏不成欢。",
            "置酒共君饮，当歌聊自宽。"
        ],
        "notes": "",
        "id": "2c83c0fb6c57a288511f8da8dab3114d"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "青雀歌",
        "preface": "",
        "paragraphs": [
            "啾啾青雀儿，飞来飞去仰天池。",
            "逍遥饮啄安涯分，何假扶摇九万为。"
        ],
        "notes": "",
        "id": "2adfdedc87f72496c906443cf28f91b9"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "杂诗二首 一",
        "preface": "",
        "paragraphs": [
            "家居五原上，征战是平生。",
            "独负山西勇，谁当塞下名。",
            "死生辽海战，雨雪蓟门行。",
            "诸将封侯尽，论功独不成。"
        ],
        "notes": "",
        "id": "08e2a42f3221f63d682a20f38e8c0574"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "杂诗二首 二",
        "preface": "",
        "paragraphs": [
            "君家御沟上，垂柳夹朱门。",
            "列鼎会中贵，鸣珂朝至尊。",
            "死生在片议，穷达由一言。",
            "须识苦寒士，莫矜狐白温。"
        ],
        "notes": "",
        "id": "319b9dacf039a92acc45d53da9284a18"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "赠广川马先生",
        "preface": "",
        "paragraphs": [
            "经书满腹中，吾识广川翁。",
            "年老甘无位，家贫懒发蒙。",
            "人归洙泗学，歌盛舞雩风。",
            "愿接诸生礼，三年事马融。"
        ],
        "notes": "",
        "id": "7ab4189d25654912d37bb68f59a6592b"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "峡中作",
        "preface": "",
        "paragraphs": [
            "高唐几百里，树色接阳台。",
            "晚见江山霁，宵闻风雨来。",
            "云从三峡起，天向数峰开。",
            "灵境信难见，轻舟那可回。"
        ],
        "notes": "",
        "id": "aa0de6c6350423b6d0ac93097ea0234a"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "竹里馆",
        "preface": "",
        "paragraphs": [
            "江南冰不闭，山泽气潜通。",
            "腊月闻山鸟，寒崖见蛰熊。",
            "柳林春半合，荻笋乱无丛。",
            "回首金陵岸，依依向北风。"
        ],
        "notes": "",
        "id": "b81fb97d0c103bbd09e8b7f86d8182a9"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "永城使风",
        "preface": "",
        "paragraphs": [
            "长风起秋色，细雨含落晖。",
            "夕鸟向林去，晚帆相逐飞。",
            "虫声出乱草，水气薄行衣。",
            "一别故乡道，悠悠今始归。"
        ],
        "notes": "",
        "id": "3b5afdd2e3bde1e2e9ca97758a933628"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "和徐侍郎丛筿咏",
        "preface": "",
        "paragraphs": [
            "中禁夕沈沈，幽篁别作林。",
            "色连鸡树近，影落凤池深。",
            "为重凌霜节，能虚应物心。",
            "年年承雨露，长对紫庭阴。"
        ],
        "notes": "",
        "id": "48ce743e27d523872921e1ded5841729"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "驾幸温泉",
        "preface": "",
        "paragraphs": [
            "传闻圣主幸新丰，清跸鸣銮出禁中。",
            "细草终朝随步辇，垂杨几处绕行宫。",
            "千官扈从骊山北，万国来朝渭水东。",
            "此日小臣徒献赋，汉家谁复重[扬]雄。"
        ],
        "notes": "",
        "id": "d914c978600ae22f326d813fc0d41341"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "奉和张使君宴加朝散",
        "preface": "",
        "paragraphs": [
            "佐理星辰贵，分荣涣汗深。",
            "言从大夫后，用荅圣人心。",
            "骑拥轩裳客，鸾惊翰墨林。",
            "停杯歌麦秀，秉烛醉棠阴。",
            "爽气凌秋笛，轻寒散暝砧。",
            "秪应将四子，讲德谢知音。"
        ],
        "notes": "",
        "id": "44958eff192d1ce2514c96929883f795"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "赠张均员外",
        "preface": "",
        "paragraphs": [
            "公门世绪昌，才子冠裴王。",
            "出自平津邸，还为吏部郎。",
            "神仙余气色，列宿动辉光。",
            "夜直南宫静，朝趋北禁长。",
            "时人归水镜，明主赐衣裳。",
            "翰苑飞鹦鹉，天池待凤凰。",
            "承欢畴日顾，未纪后时伤。",
            "去去图南远，微才幸不忘。"
        ],
        "notes": "",
        "id": "231ea33785195d289d37362b9737e20c"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "送祖咏",
        "preface": "",
        "paragraphs": [
            "田家宜伏腊，岁晏子言归。",
            "石路雪初下，荒村鸡共飞。",
            "东原多烟火，北涧隐寒晖。",
            "满酌野人酒，倦闻邻女机。",
            "胡为困樵采，几日罢朝衣。"
        ],
        "notes": "",
        "id": "25a0958736a58a4a5058b62f70754335"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "送綦毋潜",
        "preface": "",
        "paragraphs": [
            "夫君不得意，本自沧海来。",
            "高足未云骋，虚舟空复回。",
            "淮南枫叶落，灞岸桃花开。",
            "出处暂为耳，沈浮安系哉。",
            "如何天覆物，还遣世遗才。",
            "欲识秦将汉，尝闻王与裴。",
            "离筵对寒食，别雨乘春雷。",
            "会有征书到，荷衣且漫裁。"
        ],
        "notes": "",
        "id": "77b400f51f6f7b42bedbba5ce9fa89b0"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "送赵都护赴安西",
        "preface": "",
        "paragraphs": [
            "下客候旌麾，元戎复在斯。",
            "门开都护府，兵动羽林儿。",
            "黠虏多翻覆，谋臣有别离。",
            "智同天所授，恩共日相随。",
            "汉使开宾幕，胡笳送酒巵。",
            "风霜迎马首，雨雪事鱼丽。",
            "上策应无战，深情属载驰。",
            "不应行万里，明主寄安危。"
        ],
        "notes": "",
        "id": "78d752b312c0c3aff71ce90db3edb51f"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "追凉历下古城西北隅此地有清泉乔木",
        "preface": "",
        "paragraphs": [
            "谢朓出华省，王祥贻佩刀。",
            "前贤真可慕，衰病意空劳。",
            "贞悔不自卜，游随共尔曹。",
            "未能齐得丧，时复诵离骚。",
            "闲荫七贤地，醉餐三士桃。",
            "苍苔虞舜井，乔木古城壕。",
            "渔父偏相狎，尧年不可逃。",
            "蝉鸣秋雨霁，云白晓山高。",
            "咫尺传双鲤，吹嘘借一毛。",
            "故人皆得路，谁肯念同袍。"
        ],
        "notes": "",
        "id": "8d97dcd6b59be64d37d721925356487f"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "戏赠邵使君张郎",
        "preface": "",
        "paragraphs": [
            "少妇石榴裙，新妆白玉面。",
            "能迷张公子，不许时相见。"
        ],
        "notes": "",
        "id": "41c4efc5d92df9c6f1db9429543520e2"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "同王维过崔处士林亭",
        "preface": "",
        "paragraphs": [
            "映竹时闻转辘轳，当窗只见网蜘蛛。",
            "主人非病常高卧，环堵蒙笼一老儒。"
        ],
        "notes": "",
        "id": "5ddb0caea21ac877894669b515066295"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "寄河上段十六",
        "preface": "",
        "paragraphs": [
            "与君相识即相亲，闻道君家住孟津。",
            "为见行舟试借问，客中时有洛阳人。"
        ],
        "notes": "",
        "id": "680a6b55f858f7d9bc9a22e7febeba1b"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "寒食",
        "preface": "",
        "paragraphs": [
            "子推言避世，山火遂焚身。",
            "四海同寒食，千秋为一人。",
            "深冤何用道，峻迹古无邻。",
            "魂魄山河气，风雷御宇神。",
            "光烟榆柳灭，怨曲龙虵新。",
            "可叹文公霸，平生负此臣。"
        ],
        "notes": "",
        "id": "cbe953fb9c12ce6d25a296ebb8c16ea5"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "八月十五日象自江东止田园移庄庆会未几归汶上小弟幼妹尤嗟其别兼赋是诗三首 一",
        "preface": "",
        "paragraphs": [
            "谢病始告归，依然入桑梓。",
            "家人皆伫立，相候衡门里。",
            "畴类皆长年，成人旧童子。",
            "上堂家庆毕，愿与亲姻迩。",
            "论旧或余悲，思存且相喜。",
            "田园转芜没，但有寒泉水。",
            "衰柳日萧条，秋光清邑里。",
            "入门乍如客，休骑非便止。",
            "中饮顾王程，离忧从此始。"
        ],
        "notes": "",
        "id": "e606eb1dd8fd558b6fea7f7ba0d58576"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "八月十五日象自江东止田园移庄庆会未几归汶上小弟幼妹尤嗟其别兼赋是诗三首 二",
        "preface": "",
        "paragraphs": [
            "两妹日长成，双鬟将及人。",
            "已能持宝瑟，自解掩罗巾。",
            "念昔别时小，未知疎与亲。",
            "今来识离恨，掩泪方殷勤。"
        ],
        "notes": "",
        "id": "b6f0a0891335833191fe35b4d567b504"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "八月十五日象自江东止田园移庄庆会未几归汶上小弟幼妹尤嗟其别兼赋是诗三首 三",
        "preface": "",
        "paragraphs": [
            "小弟更孩幼，归来不相识。",
            "同居虽渐惯，见人犹默默。",
            "宛作越人言，殊乡甘水食。",
            "别此最为难，泪尽有余忆。"
        ],
        "notes": "",
        "id": "42ba0d07aea156a8f93a685d186030f3"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "叹白发",
        "preface": "",
        "paragraphs": [
            "我年一何长，鬓发日已白。",
            "俛仰天地间，能为几时客。",
            "惆怅故山云，裴回空日夕。",
            "何事与时人，东城复南陌。"
        ],
        "notes": "",
        "id": "3e35050af94a02c14109a3438f776a3c"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "早秋宴张郎中海亭即事",
        "preface": "",
        "paragraphs": [
            "邑有弦歌宰，翔鸾狎野鸥。",
            "眷言华省旧，暂滞海池游。",
            "郁岛藏深竹，前谿对舞楼。",
            "更闻书即事，云物是新秋。"
        ],
        "notes": "",
        "id": "5b7d490d2846e6cef55f4749b627837d"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "吴越山多秀，新安江甚清。",
            "书名会粹才偏逸，酒号屠苏味更醇。",
            "初疑轻烟淡古松，又似山开万仞峰。"
        ],
        "notes": "",
        "id": "4868fc3f7e3d98854ee2936065f4ba06"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "赠刘蓝田",
        "preface": "",
        "paragraphs": [
            "篱中犬迎吠，出屋候柴扉。",
            "岁晏输井税，山村人暮归。",
            "晚田始家食，余布成我衣。",
            "对此能无事，劳君问是非。"
        ],
        "notes": "",
        "id": "9083415dbcf7550ef40bb891334fd3fc"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "马跑神泉",
        "preface": "",
        "paragraphs": [
            "将军称贺鲁，遗庙俯灵渊。",
            "漦喷蛟龙穴，波跳赤鲤泉。",
            "路回芹涧水，村近石林烟。",
            "野马含暄气，农夫出故廛。",
            "土膏兴耒耜，尸祝傍山岭。",
            "阅世无铭石，兹游匪慕天。",
            "顷来规下宇，必葺慕先贤。",
            "悦使成能事，抡材出俸钱。",
            "伉香推干蛊，班匠择精专。",
            "黝垩何其丽，栾栌本自然。",
            "松青离石道，云白介山田。",
            "适叹飞翚速，仍忧黄雀穿。",
            "梨花寒食后，桂藉酒樽前。",
            "饥麝寻香柏，流莺助晚弦。",
            "吴歈催玉斝，赵舞落金钿。",
            "上巳无过酒，春衣欲试湔。",
            "故园思巩洛，褉饮客汾川。",
            "寄语西河老，乡心朝暮悬。",
            "（《古今图书集成·职方典》三四一《汾州府部》）。"
        ],
        "notes": "",
        "id": "a7d2cb89bf038bee2b56ddd9f76e7b04"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "紫阳真人歌（幷序）",
        "preface": "",
        "paragraphs": [
            "君不见先生耳鼻有仙骨，自号狂生中有物。",
            "金华侍讲三十年，儿戏公卿与簪笏。",
            "青门抗行谢客儿，健笔连羁王献之。",
            "长安素绢书欲徧，主人爱惜常保持。",
            "每叹二疏不足道，复言四皓常枯槁。",
            "去年寝疾弥数旬，神鬼盈庭谋一老。",
            "长男泣血求司命，少女[颦]（频）眉诵《灵宝》。",
            "还如简子复归来，更与洪崖同寿考。",
            "上书北阙言授箓。",
            "税驾东州愿修道。",
            "初闻行路犹未信，果达吾君谓之好。",
            "山阴旧宅作仙坛，湖上闲田种芝草。",
            "镜湖之水含杳冥，会稽仙洞多精灵。",
            "须乘赤鲤游沧海，当以群鹅写道经。",
            "皇恩赠诗四十字，明主赐金三十镒。",
            "供帐倾朝一送归，双童驷马从兹出。",
            "回看紫绶若轻尘，远别青门嗟故人。",
            "鸳鹭差池攀羽盖，虹霓夭矫翊车轮。",
            "田田列侍浮丘伯，曾子荣过朱买臣。",
            "余高若是有先觉，灭迹归根从大朴。",
            "千载悠悠等令威，十洲漫漫思方朔。",
            "归去来，青牛顿足少迟回。",
            "忽然云雾不相见，唯有飘飘香气来。",
            "（见宋孔延之编《会稽掇英总集》卷二）。"
        ],
        "notes": "",
        "id": "374f7532093640d6bc996533bb726f3b"
    },
    {
        "author": "卢象",
        "dynasty": "唐",
        "type": "诗",
        "rhythmic": "",
        "title": "寄云门亮师",
        "preface": "",
        "paragraphs": [
            "玄度常称支道林，南山隐处白云深。",
            "一去人间长不见，千峰万壑树森森。",
            "（同前书卷七）。"
        ],
        "notes": "",
        "id": "7f333a472230ddca86e2dd0cc6d3fc96"
    }
]