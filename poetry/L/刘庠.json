[
    {
        "author": "刘庠",
        "dynasty": "宋",
        "type": "诗",
        "rhythmic": "",
        "title": "碧沼寺",
        "preface": "",
        "paragraphs": [
            "万叠群山里，招提独屹然。",
            "远依花岭构，高与上方连。",
            "钟磬云霄外，簷楹杳霭边。",
            "佛宫皆古像，诗版尽唐贤。",
            "乘兴公余日，间来首夏天。",
            "池清初过雨，沼碧乍生莲。",
            "薜荔垂青幄，芭蕉展翠牋。",
            "谿声寒漱玉，岚气冷堆烟。",
            "信步宜松径，烹茶喜石泉。",
            "虚堂不知暑，净境合通仙。",
            "自得幽栖趣，翻嗟俗事牵。",
            "红尘懒回首，落日尚迁延。"
        ],
        "notes": "",
        "id": "1f4cd4dfa3ba2c20311334e5c5a7050d"
    }
]