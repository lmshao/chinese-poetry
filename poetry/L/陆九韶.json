[
    {
        "author": "陆九韶",
        "dynasty": "宋",
        "type": "诗",
        "rhythmic": "",
        "title": "诫子弟词  其一",
        "preface": "",
        "paragraphs": [
            "听听听听听听听，劳我以生天理定。",
            "若还惰懒必饥寒，莫到饥寒方怨命。",
            "虚空自有神明听。"
        ],
        "notes": "",
        "id": "e52f91ec758e03d57887965d1baef4b4"
    },
    {
        "author": "陆九韶",
        "dynasty": "宋",
        "type": "诗",
        "rhythmic": "",
        "title": "诫子弟词  其二",
        "preface": "",
        "paragraphs": [
            "听听听听听听听，衣食生身天付定。",
            "酒肉贪多折人寿，经营太甚违天命。",
            "定定定定定定定。"
        ],
        "notes": "",
        "id": "4ff1761ad91405b700eac49ee7c53cb1"
    },
    {
        "author": "陆九韶",
        "dynasty": "宋",
        "type": "诗",
        "rhythmic": "",
        "title": "诫子弟词  其三",
        "preface": "",
        "paragraphs": [
            "听听听听听听听，好将孝弟酬身命。",
            "更将勤俭答天心，莫把妄思损真性。",
            "定定定定定定定，早猛省。"
        ],
        "notes": "",
        "id": "2368c3eca62e483efd63c7e100d4a73b"
    },
    {
        "author": "陆九韶",
        "dynasty": "宋",
        "type": "诗",
        "rhythmic": "",
        "title": "诫子弟词  其四",
        "preface": "",
        "paragraphs": [
            "凡闻声，须有省。",
            "照自心，察前境。",
            "若方驰骛速回光，悟得昨非由一顷。",
            "昔人五观一时领。"
        ],
        "notes": "",
        "id": "65bf550679e1783426204cd28f2c8be7"
    },
    {
        "author": "陆九韶",
        "dynasty": "宋",
        "type": "诗",
        "rhythmic": "",
        "title": "跃马泉",
        "preface": "",
        "paragraphs": [
            "灵泉蓄幽愤，跃石作良马。",
            "奔腾曳练驶，追风非泛驾。",
            "行健石有迹，气骄珠汗洒。",
            "何当奋厥志，万骑阴山下。"
        ],
        "notes": "",
        "id": "8736bbed2b8a37e3b93870471a2e4dc2"
    },
    {
        "author": "陆九韶",
        "dynasty": "宋",
        "type": "诗",
        "rhythmic": "",
        "title": "鸣玉泉",
        "preface": "",
        "paragraphs": [
            "朅来坐幽亭，恍在昆山曲。",
            "清越声盈耳，群工琢良玉。",
            "又疑跻金阙，仙班珮相属。",
            "圆环碎琼琚，登降互击触。",
            "洒然襟袍爽，无处著利欲。",
            "不贪以为宝，对此景高躅。"
        ],
        "notes": "",
        "id": "ea38878a00d0bf5f49a0f0e7496906bb"
    },
    {
        "author": "陆九韶",
        "dynasty": "宋",
        "type": "诗",
        "rhythmic": "",
        "title": "试茗泉",
        "preface": "",
        "paragraphs": [
            "邂逅成山行，往往有异景。",
            "奇峰争呈露，独不见试茗。",
            "逶迤即道周，澄泓得幽井。",
            "淆之不可浊，凝然如自省。",
            "龟蒙于越来，傥亦煮石鼎。",
            "岂为渴者甘，醉梦当一警。"
        ],
        "notes": "",
        "id": "082fb8f1234f17fa4e52a5eb914f20fd"
    },
    {
        "author": "陆九韶",
        "dynasty": "宋",
        "type": "诗",
        "rhythmic": "",
        "title": "月石",
        "preface": "",
        "paragraphs": [
            "玉兔爱佳泉，饮泉化为石。",
            "规圆立山趾，万古终不息。",
            "应厌旧星躔，盈稀多缺夕。",
            "自从寄兹踪，表表无晦蚀。",
            "光彩虽暂埋，体素得不易。",
            "神物岂终潜，早晚照九域。"
        ],
        "notes": "",
        "id": "d243c86de32f5b20a0fefccd5e21f933"
    }
]