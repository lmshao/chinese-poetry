[
    {
        "author": "林若存",
        "dynasty": "宋",
        "type": "诗",
        "rhythmic": "",
        "title": "送退斋先生归武夷  其一",
        "preface": "",
        "paragraphs": [
            "我未识退斋，虚生七十载。",
            "一旦过诸途，未语心先拜。",
            "堂堂眉睫间，礼乐见三代。",
            "正涂日以荒，良心日以坏。",
            "天不产斯人，吾道将畴頼。"
        ],
        "notes": "",
        "id": "46827b9f4614add4d3c22856e75519b0"
    },
    {
        "author": "林若存",
        "dynasty": "宋",
        "type": "诗",
        "rhythmic": "",
        "title": "送退斋先生归武夷  其二",
        "preface": "",
        "paragraphs": [
            "书院新鳌峰，五贤祠学宫。",
            "马邵独避席，将无道不同。",
            "专专论的派，此理谁当穷。",
            "独学无师友，前儒议温公。",
            "准绳规矩内，安得鞭霆风。"
        ],
        "notes": "",
        "id": "532dbf988c8c9258b7edb69533a0d4cf"
    },
    {
        "author": "林若存",
        "dynasty": "宋",
        "type": "诗",
        "rhythmic": "",
        "title": "送退斋先生归武夷  其三",
        "preface": "",
        "paragraphs": [
            "我七君六旬，从会知无期。",
            "但贪言议合，不悮光景非。",
            "先生明当别，吾将俦决疑。",
            "欲言尚何限，记一十已遗。",
            "及其未溘先，幸无靳珍题。"
        ],
        "notes": "",
        "id": "7f2b56f592c16a635197c358ff36d95e"
    },
    {
        "author": "林若存",
        "dynasty": "宋",
        "type": "诗",
        "rhythmic": "",
        "title": "送退斋先生归武夷  其四",
        "preface": "",
        "paragraphs": [
            "大运何茫茫，海桑逝不留。",
            "武夷有乔木，虬枝尚相樛。",
            "自昔擢巍科，为今阐大猷。",
            "万里惮北上，三年喜南游。",
            "长身古衣冠，庞眉瞭双眸。",
            "虽与今人居，不与今人俦。",
            "和风颜子春，泰山邹孟秋。",
            "一双忧世泪，溅入银河流。",
            "相期入圣域，舍子谁当优。",
            "奈何弃我去，荦确归途修。",
            "我欲断中流，去棹何悠悠。",
            "我欲息天风，别袂何飕飕。",
            "明晨君已远，晚岁吾何求。",
            "恐无后会期，笑作来生谋。"
        ],
        "notes": "",
        "id": "53f88b2dec7fd181a06a34e34fa91a6a"
    }
]