[
    {
        "author": "李彭老",
        "dynasty": "宋",
        "type": "诗",
        "rhythmic": "",
        "title": "元夕",
        "preface": "",
        "paragraphs": [
            "斜阳尽处荡轻烟，辇路东风入管弦。",
            "五夜好春随步暖，一年明月打头圆。",
            "香尘掠粉翻罗带，蜜炬笼绡鬭玉钿。",
            "人影渐稀花露冷，踏歌声度晓云边。"
        ],
        "notes": "",
        "id": "9c86fe2d60c33581278c783365c2ee21"
    },
    {
        "author": "李彭老",
        "dynasty": "宋",
        "type": "诗",
        "rhythmic": "",
        "title": "贾秋壑故居",
        "preface": "",
        "paragraphs": [
            "瑶房锦榭曲相通，能几番春事已空。",
            "惆怅旧时吹笛处，隔窗风雨剥青红。"
        ],
        "notes": "",
        "id": "1fad9e21e8944e3a681db67ffce68019"
    },
    {
        "author": "李彭老",
        "dynasty": "宋",
        "type": "词",
        "rhythmic": "一萼红",
        "title": "",
        "preface": "",
        "paragraphs": [
            "过蔷薇。",
            "正风暄云淡，春去未多时。",
            "古岸停桡，单衣试酒，满眼芳草斜晖。",
            "故人老、经年赋别，灯晕里、相对夜何其。",
            "泛剡清愁，买花芳事，一卷新诗。",
            "流水孤帆渐远，想家山猿鹤，喜见重归。",
            "北阜寻幽，青津问钓，多情杨柳依依。",
            "最难忘、吟边旧雨，数菖蒲、花老是来期。",
            "几夕相思梦蝶，飞绕苹溪。"
        ],
        "notes": "",
        "id": "ce0801762cd30fce9770a895ca9d0878"
    },
    {
        "author": "李彭老",
        "dynasty": "宋",
        "type": "词",
        "rhythmic": "四字令・醉太平",
        "title": "",
        "preface": "",
        "paragraphs": [
            "兰汤晚凉。",
            "鸾钗半妆。",
            "红巾腻雪初香。",
            "擘莲房赌双。",
            "罗纨素珰。",
            "冰壶露床。",
            "月移花影西厢。",
            "数流萤过墙。"
        ],
        "notes": "",
        "id": "bc349306df3d0532d380cca7710f30aa"
    },
    {
        "author": "李彭老",
        "dynasty": "宋",
        "type": "词",
        "rhythmic": "壶中天・念奴娇",
        "title": "",
        "preface": "",
        "paragraphs": [
            "水西云北，记前回同载，高阳伴侣。",
            "一色荷花香十里，偷把秋期频数。",
            "脆管排云，轻桡喷雪，不信催诗雨。",
            "碧筒呼酒，秀笺题遍新句。",
            "谁念病损文园，岁华摇落，事与孤鸿去。",
            "露井邀凉吹短发，梦入苹洲菱浦。",
            "暗草飞萤，乔枝翻鹊，看月山中住。",
            "一声清唱，醉乡知有仙路。"
        ],
        "notes": "",
        "id": "ebabe888cbb82627436598c42cf60a33"
    },
    {
        "author": "李彭老",
        "dynasty": "宋",
        "type": "词",
        "rhythmic": "壶中天・念奴娇",
        "title": "",
        "preface": "",
        "paragraphs": [
            "素飙荡碧，喜云飞寥廓，清透凉宇。",
            "倦鹊惊翻台榭迥，叶叶秋声归树。",
            "珠斗斜河，冰轮辗雾，万里青冥路。",
            "香深屏翠，桂边满袖风露。",
            "烟外冷逼玻璃，渔郎歌渺，击空明归去。",
            "怨鹤知更莲漏悄，竹里筛金帘户。",
            "短发吹寒，闲情吟远，弄影花前舞。",
            "明年今夜，玉樽知醉何处。"
        ],
        "notes": "",
        "id": "93c0df3a7ae831b65010d049ca50fa4e"
    },
    {
        "author": "李彭老",
        "dynasty": "宋",
        "type": "词",
        "rhythmic": "天香",
        "title": "",
        "preface": "",
        "paragraphs": [
            "捣麝成尘，薰薇注露，风酣百和花气。",
            "品重云头，叶翻蕉样，共说内家新制。",
            "波浮海沫，谁唤觉、鲛人春睡。",
            "清润俱饶片脑，芬馡半是沈水。",
            "相逢酒边花外。",
            "火初温、翠炉烟细。",
            "不似宝珠金缕，领巾红坠。",
            "荀令如今憔悴。",
            "消未尽、当时爱香意。",
            "炉暖灯寒，秋声素被。"
        ],
        "notes": "",
        "id": "604df3d52cfe6b281f147d96cedf557f"
    },
    {
        "author": "李彭老",
        "dynasty": "宋",
        "type": "词",
        "rhythmic": "失调名",
        "title": "",
        "preface": "",
        "paragraphs": [
            "暗雨敲花，柔风过柳。"
        ],
        "notes": "",
        "id": "d534985870b49720b8a03df7111a9ab2"
    },
    {
        "author": "李彭老",
        "dynasty": "宋",
        "type": "词",
        "rhythmic": "探芳讯",
        "title": "",
        "preface": "",
        "paragraphs": [
            "对芳昼。",
            "甚怕冷添衣，伤春疏酒。",
            "正绯桃如火，相看自依旧。",
            "闲帘深掩梨花雨，谁问东阳瘦。",
            "几多时，涨绿莺枝，坠红鸳甃。",
            "堤上宝鞍骤。",
            "记草色薰晴，波光摇岫。",
            "苏小门前，题字尚存否。",
            "繁华短梦随流水，空有诗千首。",
            "更休言，张绪风流似柳。"
        ],
        "notes": "",
        "id": "fea3e59f5f22bc22ac15935fa7feece4"
    },
    {
        "author": "李彭老",
        "dynasty": "宋",
        "type": "词",
        "rhythmic": "摸鱼子",
        "title": "",
        "preface": "",
        "paragraphs": [
            "过垂虹、四桥飞雨，沙痕初涨春水。",
            "腥波十里吴歈远，绿蔓半萦船尾。",
            "连复碎。",
            "爱滑卷青绡，香袅冰丝细。",
            "山人隽味。",
            "笑杜老无情，香羹碧涧，空只赋芹美。",
            "归期早，谁似季鹰高致。",
            "鲈鱼相伴菰米。",
            "红尘如海丘园梦，一叶又秋风起。",
            "湘湖外。",
            "看采撷、芳条际晓随鱼市。",
            "旧游漫记。",
            "但望里江南，秦鬟贺镜，渺渺隔烟翠。"
        ],
        "notes": "",
        "id": "c5f5bda4103c2284f93962ba316cc967"
    },
    {
        "author": "李彭老",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "折秦淮露柳，带明月、倚归船。",
            "看佩玉纫兰，囊诗贮锦，江满吴天。",
            "吟边。",
            "唤回梦蝶，想故山、薇长已多年。",
            "草得梅花赋了，棹歌远和离舷。",
            "风弦。",
            "尽入吟篇。",
            "伤倦客、对秋莲。",
            "过旧经行处，渔乡水驿，一路闻蝉。",
            "留连。",
            "漫听燕语，便江湖、夜语隔灯前。",
            "潮返浔阳暗水，雁来好寄瑶笺。"
        ],
        "notes": "",
        "id": "a8e4e08d32c9e7e4fdadeff13b840395"
    },
    {
        "author": "李彭老",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "正千门系柳，赐宫烛、散青烟。",
            "看秀靥芳唇，涂妆晕色，试尽春妍。",
            "田田。",
            "满阶榆荚，弄轻阴、浅冷似秋天。",
            "随处饧香杏暖，燕飞斜亸秋千。",
            "朱弦。",
            "几换华年。",
            "扶浅醉、落花前。",
            "记旧时游冶，灯楼倚扇，水院移船。",
            "吟边。",
            "梦云飞远，有题红、都在薛涛笺。",
            "听绝残箫倦笛，夜堂明月窥帘。"
        ],
        "notes": "",
        "id": "a1921314f31fcc53106c4c383be65055"
    },
    {
        "author": "李彭老",
        "dynasty": "宋",
        "type": "词",
        "rhythmic": "法曲献仙音",
        "title": "",
        "preface": "",
        "paragraphs": [
            "云木槎桠，水荭摇落，瘦影半临清浅。",
            "翠羽迷空，粉容羞晓，年华柱弦频换。",
            "甚何逊、风流在，相逢共寒晚。",
            "总依黯。",
            "念当时、看花游冶，曾锦缆移舟，宝筝随辇。",
            "池苑锁荒凉，嗟事逐、鸿飞天远。",
            "香径无人，甚苍藓、黄尘自满。",
            "听鸦啼春寂，暗雨萧萧吹怨。"
        ],
        "notes": "",
        "id": "b8cc0fc39fd9c4d09bd7f7287b027907"
    },
    {
        "author": "李彭老",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "玉雪庭心夜色空。",
            "移花小槛斗春红。",
            "轻衫短帽醉歌重。",
            "彩扇旧题烟雨外，玉箫新谱燕莺中。",
            "阑干到处是春风。"
        ],
        "notes": "",
        "id": "18c0634ea22c0ecf18203120fb5b9626"
    },
    {
        "author": "李彭老",
        "dynasty": "宋",
        "type": "词",
        "rhythmic": "浪淘沙",
        "title": "",
        "preface": "",
        "paragraphs": [
            "泼火雨初晴。",
            "草色青青。",
            "傍檐垂柳卖春饧。",
            "画舫载花花解语，绾燕吟莺。",
            "箫鼓入西泠。",
            "一片轻阴。",
            "钿车罗盖竞归城。",
            "别有水窗人唤酒，弦月初生。"
        ],
        "notes": "",
        "id": "2bf65c7eaa7c09c5162457204330b7b5"
    },
    {
        "author": "李彭老",
        "dynasty": "宋",
        "type": "词",
        "rhythmic": "清平乐",
        "title": "",
        "preface": "",
        "paragraphs": [
            "合欢扇子。",
            "扑蝶花阴里。",
            "半醉海棠扶不起。",
            "淡日秋千闲倚。",
            "宝筝弹向谁听。",
            "一春能几番晴。",
            "帐底柳绵吹满，不教好梦分明。"
        ],
        "notes": "",
        "id": "807ecaed13288d1d6c567af6001cbc4e"
    },
    {
        "author": "李彭老",
        "dynasty": "宋",
        "type": "词",
        "rhythmic": "生查子",
        "title": "",
        "preface": "",
        "paragraphs": [
            "罗襦隐绣茸，玉合消红豆。",
            "深院落梅钿，寒峭收灯后。",
            "心事卜金钱，月上鹅黄柳。",
            "拜了夜香休，翠被听春漏。"
        ],
        "notes": "",
        "id": "650750ed5c0628fd1bb36bcc596b643b"
    },
    {
        "author": "李彭老",
        "dynasty": "宋",
        "type": "词",
        "rhythmic": "祝英台近",
        "title": "",
        "preface": "",
        "paragraphs": [
            "载轻寒、低鸣橹。",
            "十里杏花雨。",
            "露草迷烟，萦绿过前浦。",
            "青青陌上垂杨，绾丝摇佩，渐遮断、旧曾吟处。",
            "听莺语。",
            "吹笙人远天长，谁翻水西谱。",
            "浅黛凝愁，远岫带眉妩。",
            "画阑闲倚多时，不成春醉，趁几点、白鸥归去。"
        ],
        "notes": "",
        "id": "352ece9cb1496ff946e85ef53ec02e62"
    },
    {
        "author": "李彭老",
        "dynasty": "宋",
        "type": "词",
        "rhythmic": "祝英台近",
        "title": "",
        "preface": "",
        "paragraphs": [
            "杏花吹，梅花过，时节又春半。",
            "帘影飞梭，轻阴小庭院。",
            "旧时月底秋千，吟香醉玉，曾细听、歌珠一串。",
            "忍重见。",
            "描金小字题情，生绡合欢扇。",
            "老了刘郎，天远玉箫伴。",
            "几番莺外斜阳，阑干倚遍，恨杨柳、遮愁不断。"
        ],
        "notes": "",
        "id": "72fcd356f7f486d2e06f94eb198c980f"
    },
    {
        "author": "李彭老",
        "dynasty": "宋",
        "type": "词",
        "rhythmic": "章台月・一斛珠",
        "title": "",
        "preface": "",
        "paragraphs": [
            "露轻风细。",
            "中庭夜色凉如水。",
            "荷香柳影成秋意。",
            "萤冷无光，凉入树声碎。",
            "玉箫金缕西楼醉。",
            "长吟短舞花阴地。",
            "素娥应笑人憔悴。",
            "漏歇帘空，低照半床睡。"
        ],
        "notes": "",
        "id": "ed61de9b814052442901cc3f219dd5fc"
    },
    {
        "author": "李彭老",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "紫曲迷香，绿窗梦月。",
            "芳心如对春风说。",
            "蛮笺象管写新声，几番曾试琼壶觖。",
            "庾信书愁，江淹赋别。",
            "桃花红雨梨花雪。",
            "周郎先自足风流，何须更拟秦箫咽。"
        ],
        "notes": "",
        "id": "977914c8bf627b8752211a66e5879c91"
    },
    {
        "author": "李彭老",
        "dynasty": "宋",
        "type": "词",
        "rhythmic": "青玉案",
        "title": "",
        "preface": "",
        "paragraphs": [
            "楚峰十二阳台路。",
            "算只有、飞红去。",
            "玉合香囊曾暗度。",
            "榴裙翻酒，杏帘吹粉，不识愁来处。",
            "燕忙莺懒青春暮。",
            "蕙带空留断肠句。",
            "草色天涯情几许。",
            "荼䕷开尽，旧家池馆，门掩风和雨。"
        ],
        "notes": "",
        "id": "96ec27766a116df85b219143d48ab9be"
    },
    {
        "author": "李彭老",
        "dynasty": "宋",
        "type": "词",
        "rhythmic": "高阳台",
        "title": "",
        "preface": "",
        "paragraphs": [
            "石笋埋云，风篁啸晚，翠微高处幽居。",
            "缥简云签，人间一点尘无。",
            "绿深门户啼鹃外，看堆床、宝晋图书。",
            "尽萧闲，浴砚临池，滴露研朱。",
            "旧时曾写桃花扇，弄霏香秀笔，春满西湖。",
            "松菊依然，柴桑自爱吾庐。",
            "冰弦玉柱风流在，更秋兰、香染衣裾。",
            "照窗明，小字珠玑，重见欧虞。"
        ],
        "notes": "",
        "id": "8b0f5c60a12d36d61f0c9343db09c1c8"
    },
    {
        "author": "李彭老",
        "dynasty": "宋",
        "type": "词",
        "rhythmic": "高阳台",
        "title": "",
        "preface": "",
        "paragraphs": [
            "飘粉杯宽，盛香袖小，青青半掩苔痕。",
            "竹里遮寒，谁念灭尽芳云。",
            "么凤叫晚吹晴雪，料水空、烟冷西泠。",
            "感雕零。",
            "残缕遗钿，迤逦成尘。",
            "东园曾趁花前约，记按筝筹酒，戏挽飞琼。",
            "环佩无声，草暗台榭春深。",
            "欲倩怨笛传清谱，怕断霞、难返吟魂。",
            "转消凝。",
            "点点随波，望极江亭。"
        ],
        "notes": "",
        "id": "d9ca75cd49a7067ba5bcaf26e3a04293"
    }
]