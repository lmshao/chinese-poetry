[
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "投魏先辈二首  其一",
        "preface": "",
        "paragraphs": [
            "长驱决文阵，眇古百战场。",
            "朔风吹梅花，塞日淡无光。",
            "一将功业成，千屯草木香。",
            "高谈静寰宇，袖手归岩廊。",
            "累累腰下印，奕奕眉间黄。",
            "霖雨四海心，鼎鼐众口尝。",
            "园林多胜事，岂久居其旁。",
            "纵令猿鹤怨，出处庸何伤。"
        ],
        "notes": "",
        "id": "58ed59d9072243a5e46e9e48e43c5eee"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "投魏先辈二首  其二",
        "preface": "",
        "paragraphs": [
            "跕跕飞鸢坠，历历风瓢声。",
            "青冥不折桂，涧阿甘采苓。",
            "踉蹡忆束发，忽焉迫衰龄。",
            "嚼蜡心忘味，胡为羡久生。",
            "蔼蔼春空云，聚散无根蒂。",
            "纵得屠龙术，孰为苞桑计。",
            "稽首问弥伽，轮宇烦举似。"
        ],
        "notes": "",
        "id": "16c3c91577d1927713bbfefb5b665cab"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "次韵闻人参议来贤岩",
        "preface": "",
        "paragraphs": [
            "僊事不可考，灵踪閟幽微。",
            "我怀采芝人，寤寐心目怡。",
            "松阴月华冷，竹露晨光晞。",
            "福地萃七贤，语屑落霏霏。",
            "凤鸣怅莫闻，鹤驾邈难追。",
            "斲石出秀句，神物尚凭依。",
            "眷兹玄云英，挺然柱石姿。",
            "孰能鞭万牛，挽此岁寒枝。",
            "臧孙信有后，深慰鲁人思。"
        ],
        "notes": "",
        "id": "ad531e5f95700291143bccf8604722d9"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "寄张武子",
        "preface": "",
        "paragraphs": [
            "霁月耿东南，流光浄如洗。",
            "幽人怀夜光，掬水弄清泚。",
            "春云多态度，蒸缊出山麓。",
            "舒卷无定踪，形容劳远目。",
            "可人古锦囊，多乎斯二者。",
            "造物发天藏，笔端妙陶冶。",
            "我具择法眼，仅得窥一斑。",
            "恨无餐玉法，谩入蓝田山。",
            "别来岁月换，倏如飞鸟过。",
            "升沉不足数，交谊果如何。",
            "夜窗浥露气，策策秋声高。",
            "假寐发永叹，念远心忉忉。"
        ],
        "notes": "",
        "id": "d80abab69fe32de6d20348617edce2d4"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "辛亥季冬雪中作",
        "preface": "",
        "paragraphs": [
            "冻云横山风卷沙，槎牙古木鸣寒鸦。",
            "长空黯淡常如晚，烟景凄迷亦自佳。",
            "开窗未及一食顷，剪水俄倾六出花。",
            "须臾势欲包天地，粲然枯卉皆璚葩。",
            "江村景物堪入画，渔翁荡桨依枯葭。",
            "重裘肥马谁氏子，银鞍蹀躞山路斜。",
            "臞儒事业政不恶，拥书至乐何以加。",
            "团𪢮共向榾柮火，温然春意生吾家。",
            "不能半夜缚元济，亦懒扁舟泛若耶。",
            "洒窗入竹有余韵，顿觉时兴清无涯。"
        ],
        "notes": "",
        "id": "71e556a2a1d4913c178cc94ef3d420e0"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "读放翁剑南集",
        "preface": "",
        "paragraphs": [
            "少陵先生赴奉天，乌帽麻鞋见天子。",
            "乾坤疮痍塞目惨，人烟萧瑟胡尘起。",
            "八月之吉风凄然，北征徒步走三川。",
            "夜经战场霜月冷，累累白骨生苍烟。",
            "五载栖栖客蜀郡，骑馿日候平安信。",
            "喜闻诸将收山东，拭泪一望长安近。",
            "瞿唐想见放船时，回首夔府多愁思。",
            "蜀人至今亦好事，翠珉盛刻草堂诗。",
            "放翁前身少陵老，胸中如觉天地小。",
            "平生一饭不忘君，危言曾把奸雄扫。",
            "周流斯世辙已环，一笑又入剑南山。",
            "酒杯吸尽锦屏秀，孤剑声锵峡水寒。",
            "万丈虹霓蟠肺腑，射虎刽鲸时一吐。",
            "我虽老眼向昏花，夜窗吟哦杂风雨。",
            "少陵间关兵乱中，放翁遭时乐且丰。",
            "饱参要具正法眼，切忌错下将无同。",
            "茶山夜半传机要，断非口耳得其妙。",
            "君不见塔主不识古云门，异时衣钵还渠绍。"
        ],
        "notes": "",
        "id": "246209d0d8d49e34e469041d5fe15516"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "次韵李仲南木犀",
        "preface": "",
        "paragraphs": [
            "幽人何所为，兀然坐诗穷。",
            "万事不复理，吟哦四壁空。",
            "少皞从西来，天宇凄其风。",
            "群芳渐摇落，桂子开墙东。",
            "寒蟾驾璧月，老翠高菶菶。",
            "景物尔独胜，色香谁与同。",
            "岂藉红裳女，徒费丹砂工。",
            "不受黄金恩，桃李谁争雄。",
            "风漪卷轻碧，断霞曳微红。",
            "清风袭衣袖，薄采喧儿童。",
            "王孙亦好事，乘兴赏珍丛。",
            "笑掬黄金蕊，糁缀光玲珑。",
            "山村酒可𥬠，恍如入新丰。",
            "胡不抱琴去，一饮醉其中。",
            "露湿月华冷，风约零雨蒙。",
            "静言参鼻观，身在广寒宫。"
        ],
        "notes": "",
        "id": "c115cd7474aed98d0294707172dc1469"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "感事赠周子寿二首  其一",
        "preface": "",
        "paragraphs": [
            "毛遂处赵庭，囊颖初不起。",
            "昭君在匈奴，画工一夕死。",
            "取士无取名，名下非真士。",
            "哀弦有余音，为君聊洗耳。"
        ],
        "notes": "",
        "id": "ea36e0d83c27e9b8b200a5eecf78666b"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "感事赠周子寿二首  其二",
        "preface": "",
        "paragraphs": [
            "丹丘有鸾凤，天朝思羽仪。",
            "祥风挽不前，箫韶将致之。",
            "我生幸良觌，九苞容一窥。",
            "矫首望阿阁，自笑枪榆卑。"
        ],
        "notes": "",
        "id": "4fc996441490fd9ad0459a3b160b9bed"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "史太师病愈未果走贺诞辰伊迩作古诗三首寄之  其一",
        "preface": "",
        "paragraphs": [
            "真隠出人间，了此一大事。",
            "尧舜既授受，边障息烽燧。",
            "袖手辞钧衡，澹然不色喜。",
            "高卧北山云，戏掬西湖水。"
        ],
        "notes": "",
        "id": "8d69d79df3bbf78c567d702cbab50d96"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "史太师病愈未果走贺诞辰伊迩作古诗三首寄之  其二",
        "preface": "",
        "paragraphs": [
            "真隠爱西湖，居然来卜宅。",
            "春波自溶溶，秋林何策策。",
            "密迩城市居，夐与嚣尘隔。",
            "开窗放月入，好句来几席。"
        ],
        "notes": "",
        "id": "6d0802a0ec11a01a300285d69a53b87a"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "史太师病愈未果走贺诞辰伊迩作古诗三首寄之  其三",
        "preface": "",
        "paragraphs": [
            "真隠道骨坚，能御阴阳寇。",
            "不藉卢扁术，自得乔松寿。",
            "香馥东篱菊，樽余北海酒。",
            "裁诗千百篇，年年登衮绣。"
        ],
        "notes": "",
        "id": "132a7fdc589a37a10da1a3d7e8763ab6"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "读汉史",
        "preface": "",
        "paragraphs": [
            "彭蠡万顷波，胥江八月涛。",
            "所蓄盖有素，末流故滔滔。",
            "君子贵养源，毋事驾说劳。",
            "汉祖过百人，心动疑贯高。",
            "田孟天下士，其忍负赵敖。",
            "处死且不难，视身如鸿毛。",
            "髠钳吾何畏，义命岂忍逃。",
            "乘舆忽至止，兴运有所遭。",
            "俛首与之语，议论诚英豪。",
            "回视汉廷臣，谁能出尔曹。",
            "即日拜守相，泥涂升九皋。",
            "大闲不可逾，四维在所操。",
            "我观忠义传，荣如华衮褒。",
            "置君如奕棋，百岁犹腥臊。"
        ],
        "notes": "",
        "id": "58c3ff6c0f1c20075504a239ba028d01"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "和史魏公酬北山寿老",
        "preface": "",
        "paragraphs": [
            "黄发了国事，归来双颊红。",
            "园林白日静，乐事何丰融。",
            "更许柏庭友，来依春桂丛。",
            "境胜香山远，辞高支遁同。",
            "眷兹达尊地，绰有古人风。",
            "梅林洗烦暑，霁色摩苍空。",
            "烟霞琢秀句，咀嚼味无穷。",
            "徒纪盛山燕，来羡昌黎公。"
        ],
        "notes": "",
        "id": "f33d717f22e73f8a23137b613348c2b2"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "冬夜",
        "preface": "",
        "paragraphs": [
            "浊酒有真味，软火如春和。",
            "跧居身嬾动，卒岁养微疴。",
            "世境淡无染，心源湛不波。",
            "舍尔短檠乐，如此良夜何。"
        ],
        "notes": "",
        "id": "e62097ce82451aa118cb5727a9e0f876"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "山行",
        "preface": "",
        "paragraphs": [
            "春光淡心目，乘兴聊跻攀。",
            "颇识造物意，长容我辈闲。",
            "横拖拄杖去，笑折梅花还。",
            "彼哉钟鼎乐，不在山林间。"
        ],
        "notes": "",
        "id": "5f4f842d100c598275a0756a1b177134"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "幽居",
        "preface": "",
        "paragraphs": [
            "烟重柳腰困，雨肥梅脸皴。",
            "夜窗无锁钥，晨气湿衣巾。",
            "日晏犹便睡，犬鸣知有人。",
            "西家新酿熟，祀灶请比邻。"
        ],
        "notes": "",
        "id": "d025b7aa4faf051e5d3249119f4a527b"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "江村",
        "preface": "",
        "paragraphs": [
            "前山疑抹黛，多稼欲成黳。",
            "水满蛙登岸，桥危马蹙蹄。",
            "风高帆腹壮，雨霁月眉低。",
            "杖屦投村舍，儿童指旧题。"
        ],
        "notes": "",
        "id": "2d4bfceaee9391bced919ce3cfad07a0"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "春暮",
        "preface": "",
        "paragraphs": [
            "愁里青春去，年来白发加。",
            "细书欺老眼，烂饭惬衰牙。",
            "宁梦穴中蚁，不疑杯里蛇。",
            "南窗时隠几，一缕篆烟斜。"
        ],
        "notes": "",
        "id": "e6c859e95d8b05067c3aae4ad8c5c7c2"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "独饭",
        "preface": "",
        "paragraphs": [
            "云破日将西，村深鸡自啼。",
            "撑船傍林樾，独饭寓招提。",
            "山柿淡无味，园蔬嫩可刲。",
            "满抄云子白，心事愧锄犁。"
        ],
        "notes": "",
        "id": "784656a726e64ef0c278eaba40b4d053"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "舟行",
        "preface": "",
        "paragraphs": [
            "小艇出前浦，槐阴覆小桥。",
            "云垂疑有雨，水稳不通潮。",
            "山色绿自足，汀花细可描。",
            "枕书篷底卧，欵乃认归樵。"
        ],
        "notes": "",
        "id": "c3379b9c4224006a1351c14a4c3af9ae"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "别李簿",
        "preface": "",
        "paragraphs": [
            "执手江亭晚，回骖涧谷深。",
            "碧山衔落照，烟树锁愁心。",
            "空捣黄金泪，谁知白石音。",
            "殷勤嘱鱼雁，他日莫浮沉。"
        ],
        "notes": "",
        "id": "44d836cdc75f6583fe5e892b65977446"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "入夜",
        "preface": "",
        "paragraphs": [
            "入夜雨声细，小窗灯影寒。",
            "僻居成懒惰，饱食幸平安。",
            "时事不复问，旧书时一看。",
            "欣然会心处，香烬一炉残。"
        ],
        "notes": "",
        "id": "db77799f5e8a99375728e11b8de0407e"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "旅舍",
        "preface": "",
        "paragraphs": [
            "草市欲黄昏，吾行恰到门。",
            "仆夫思憩息，灯火喜温存。",
            "一夜催花雨，数家临水村。",
            "征途虽得句，默坐与谁论。"
        ],
        "notes": "",
        "id": "74bb7f676abecb6acd03c0dad4e2909f"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "耳聋",
        "preface": "",
        "paragraphs": [
            "叹昔英豪气，俄成一老翁。",
            "近年头尽白，今日耳犹聋。",
            "品位无丞职，是非随晓风。",
            "难陀能反听，梢境已消融。"
        ],
        "notes": "",
        "id": "69e64ee48a7253ce1cec98fab88a4fb1"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "生日",
        "preface": "",
        "paragraphs": [
            "屏迹衡门下，衰迟愧始生。",
            "儿曹于此夕，杯酒致欢情。",
            "来日苦无几，余生累渐轻。",
            "乐亲惟养志，外物本非荣。"
        ],
        "notes": "",
        "id": "d4e038f73aa5edf0df55e9418a131500"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "登楼",
        "preface": "",
        "paragraphs": [
            "图书粲东壁，星斗下西楼。",
            "满座襟怀爽，一轮风露秋。",
            "云山遗古意，江汉洗诗愁。",
            "更欲骑黄鹤，相随汗漫游。"
        ],
        "notes": "",
        "id": "c79f2b82b3451a935977572d5d922feb"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "山居三首  其一",
        "preface": "",
        "paragraphs": [
            "行年当耳顺，涉世尚心劳。",
            "倦矣归三径，皤然愧二毛。",
            "留诗羞茗供，为客酿松醪。",
            "晚照横篱落，呼儿课楚骚。"
        ],
        "notes": "",
        "id": "6f196982971b8596a6eb2ff45499958c"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "山居三首  其二",
        "preface": "",
        "paragraphs": [
            "小小园林畔，萧萧丛薄间。",
            "茅簷颇幽隠，竹径自回环。",
            "犬吠溪头客，日衔窗外山。",
            "遗编淡相对，身世觉高闲。"
        ],
        "notes": "",
        "id": "35e7a3b6eb9662d145fbeedc8e917b32"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "山居三首  其三",
        "preface": "",
        "paragraphs": [
            "雨湿茅茨暗，日长天气温。",
            "心闲忘物累，足嬾出柴门。",
            "风静收云脚，山高露月痕。",
            "儿童展编简，灯火又黄昏。"
        ],
        "notes": "",
        "id": "c32ea2342bfa57b59acadbc31525bda8"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "辛亥长至后二首  其一",
        "preface": "",
        "paragraphs": [
            "老去惊时序，冬温少沍阴。",
            "心闲知物理，阳复见天心。",
            "圣主成郊礼，寰区迓德音。",
            "病夫思赞善，拥褐发长吟。"
        ],
        "notes": "",
        "id": "1f30454a9372c886c0ae8f32e7166a5a"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "辛亥长至后二首  其二",
        "preface": "",
        "paragraphs": [
            "遥想清台上，已书云物祥。",
            "自惭身老大，渐喜日舒长。",
            "芹泮三益友，芸窗一炷香。",
            "此间无俗物，贫病亦何伤。"
        ],
        "notes": "",
        "id": "4c27f2401455cbe858b9564e0a671f66"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "秋夜书怀",
        "preface": "",
        "paragraphs": [
            "金行肃物岁功成，银汉西斜夜气清。",
            "淡月似为吾辈款，短檠深见古人情。",
            "候虫促织巧能语，露叶堕林微有声。",
            "自笑何为法天运，祇将心事卜前程。"
        ],
        "notes": "",
        "id": "a9b3c65efb7ad3718329d960109468c8"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "杜宇",
        "preface": "",
        "paragraphs": [
            "花残叶密过芳春，江北江南烟水昏。",
            "何处飞来恼归客，小窗梦破正消魂。",
            "月明声在溪桥侧，雨后人行绿树村。",
            "啼得崔郎肠欲断，桃花颜色怅何存。"
        ],
        "notes": "",
        "id": "6818ea544e4281a10334991c6fbbc438"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "酬平上人",
        "preface": "",
        "paragraphs": [
            "比邻鸡犬寂无闻，烟际微风起夕曛。",
            "肠断梅飘千树玉，眼寒麦浪一溪云。",
            "拙于生计无如我，老矣情亲独有君。",
            "伫立茅簷一搔首，扶春梦月与谁分。"
        ],
        "notes": "",
        "id": "6c85f7323aee2e0cd73ab81b0a6e3365"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "夜坐有感",
        "preface": "",
        "paragraphs": [
            "躬耕谷口未为贫，安得生涯似子真。",
            "平日固知穷有鬼，年来更觉老欺人。",
            "短檠颇怯蝇头字，蠹简时揩鼠迹尘。",
            "儿女岂知黄卷乐，苦嫌无补废精神。"
        ],
        "notes": "",
        "id": "2a8202eedc9e0a4fdc05aaa403d884b9"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "喜会故友",
        "preface": "",
        "paragraphs": [
            "邂逅相逢不作难，地炉握手话悲欢。",
            "朝廷已诵相如赋，朋旧犹嗟范叔寒。",
            "剪剪秋花多胜韵，累累霜实尚微酸。",
            "小春天气能来否，同访山家苜蓿盘。"
        ],
        "notes": "",
        "id": "c1bea294a781850cfc6277fa1c6ecb2b"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "遣怀",
        "preface": "",
        "paragraphs": [
            "自笑平居气吐霓，桑榆暮景转凄迷。",
            "纵云举世无青眼，敢忘终身诵白圭。",
            "风蕊弄香依水出，冻云衔雪压簷低。",
            "儿童不识人怀抱，苦傍寒窗读凤兮。"
        ],
        "notes": "",
        "id": "ab49c54ce624b38295ad65c0575e9c80"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "送张尉至丈亭",
        "preface": "",
        "paragraphs": [
            "丈亭亭前暂舣舟，寒涛拍岸江烟收。",
            "青山空解供望眼，浊酒不能浇别愁。",
            "春到疏篱梅蕊破，帆归别浦浪花浮。",
            "分携情绪剪不断，有媿悠悠波上鸥。"
        ],
        "notes": "",
        "id": "8eb9ef93e32c190c31b0fe45b0d359f3"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "过田家",
        "preface": "",
        "paragraphs": [
            "鸠鸣桑树雨还来，且得农夫笑口开。",
            "虽曰田畴多再植，定须天气作重梅。",
            "江鱼欲买全无镪，社酒堪𥬠旋泼醅。",
            "更遣儿童炊麦饭，殷勤相劝且徘徊。"
        ],
        "notes": "",
        "id": "4c0abc7e4bf30aa526ac325937253075"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "次韵范至能寻梅",
        "preface": "",
        "paragraphs": [
            "藜杖扶人趁雪干，玉虹倒影落前滩。",
            "竹篱短短溪头路，云木荒荒日暮寒。",
            "每愧清香留我住，苦无佳句与人看。",
            "孤吟不忍空归去，霜月侵衣兴未阑。"
        ],
        "notes": "",
        "id": "915ae586ac236d66054482a474f1423b"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "喜儿辈归宁",
        "preface": "",
        "paragraphs": [
            "凛凛寒威欲挟绵，棱棱病骨只忻眠。",
            "灯花璀璨人归后，云色苍茫雪作天。",
            "百岁光阴宁有几，四时饮啄且随缘。",
            "拥炉莫厌团𪢮乐，节物峥嵘又一年。"
        ],
        "notes": "",
        "id": "012c7aba2711f53865eb51a4d5162131"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "春晴",
        "preface": "",
        "paragraphs": [
            "帘幙低垂清昼长，弄晴梅柳拂邻墙。",
            "春光泼眼何明媚，幽鸟窥人自发扬。",
            "觅句忍饥贫亦乐，钞书得味老何伤。",
            "舍南舍北无人到，闭合时焚一炷香。"
        ],
        "notes": "",
        "id": "a1202d8edd357a2c31220a4b73318e2b"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "病中偶书",
        "preface": "",
        "paragraphs": [
            "老来懒与俗浮沉，何况厌厌病日侵。",
            "身外闲愁总余事，世间无药胜安心。",
            "雨余秋色凄然冷，风弄晚云晴复阴。",
            "习气难除还自笑，小窗时有短长吟。"
        ],
        "notes": "",
        "id": "d8f69047a63a4dcd5fc858ae2cc4f747"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "闻范至能丐祠二首  其一",
        "preface": "",
        "paragraphs": [
            "自是清都紫府人，偶来应见宰官身。",
            "诸公有类随阳雁，此老方为透网鳞。",
            "环辙已偿行去脚，拥书更结未来因。",
            "石湖虽有闲风月，谁许深偿寂寞滨。"
        ],
        "notes": "",
        "id": "38c9435a8669885c407f8385b71e0a30"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "闻范至能丐祠二首  其二",
        "preface": "",
        "paragraphs": [
            "士绅知己近来无，得此吾惭上大夫。",
            "酷爱新诗成异遇，每于广坐语诸儒。",
            "既纾北顾思归矣，闻返西州有是夫。",
            "便欲拏舟去相访，推篷邀月话江湖。"
        ],
        "notes": "",
        "id": "819dcb865a9a3ebb94c6391d955c78d3"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "祐上人制纸帐作诗谢之",
        "preface": "",
        "paragraphs": [
            "老来何物是生涯，一榻翛然亦自佳。",
            "睡里山禽弄霜晓，梦回明月上梅花。",
            "颇知常侍嫌乌布，未羡先生坐绛纱。",
            "最爱洒窗风雪夜，道人施法复何加。"
        ],
        "notes": "",
        "id": "136f5b872cd5925c5cc015c9041fb0ba"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "九日",
        "preface": "",
        "paragraphs": [
            "吟怀祇恐负嘉期，不惮登高脚力疲。",
            "满眼关愁淡秋色，长笺入手粲明玑。",
            "兴来不省风吹帽，醉后何愁酒湿衣。",
            "欲和蓝田无好语，笑挼黄菊带香归。"
        ],
        "notes": "",
        "id": "35925e5944ac4336b979881c063576fe"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "石菖蒲",
        "preface": "",
        "paragraphs": [
            "十年梦不到丘壑，清坐喜看寒瘦姿。",
            "玉立一峰森黛色，虬蟠九节漾风漪。",
            "涓涓月露欲生处，漠漠溪云未散时。",
            "却笑轻狂桃李眼，臞仙风韵不能窥。"
        ],
        "notes": "",
        "id": "6f4815d24ba83a17e19bc228fe0740a2"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "山行",
        "preface": "",
        "paragraphs": [
            "瘦藤惭愧肯相携，不怕微茫雪意低。",
            "晚照荒荒迷远岫，湿云漠漠度前溪。",
            "虽无酒力御寒色，且向梅花觅旧题。",
            "漫说玉堂多胜事，何如丘壑卜幽栖。"
        ],
        "notes": "",
        "id": "39f13543e49c9a338e498eeff283797a"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "雨后访田家",
        "preface": "",
        "paragraphs": [
            "一雨及时晴又佳，江村农父话諠哗。",
            "旋炊麦饭非常饱，笑指苗田不用车。",
            "有眼何曾识朝市，逢人只喜话桑麻。",
            "此间賸有渔樵地，容我旁边著一家。"
        ],
        "notes": "",
        "id": "4b024ca689f25204c3954e63879b5a75"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "病中和蔡坚老",
        "preface": "",
        "paragraphs": [
            "老去光阴苦不多，孰堪疾病数驱磨。",
            "也知溪上春光好，奈尔床头药裹何。",
            "日永茶瓯频索唤，睡余诗眼旋揩摩。",
            "客来怕说人间话，古井须知已不波。"
        ],
        "notes": "",
        "id": "d693ffb2fb3a199b0f98f7ae85b87386"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "山居",
        "preface": "",
        "paragraphs": [
            "浅浅溪流短短篱，碧于深处小茅茨。",
            "想无俗子知踪迹，小款梅花细说诗。"
        ],
        "notes": "",
        "id": "5888058a7d230c176757d60b588ded56"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "秋郊",
        "preface": "",
        "paragraphs": [
            "柿叶飘零满屋除，半山衔日落丘墟。",
            "睡余不觉西风急，乱我窗前数板书。"
        ],
        "notes": "",
        "id": "72b5e345110bc5ac369d78c28a0414ff"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "过飞凫别业",
        "preface": "",
        "paragraphs": [
            "垂空小雨湿梅花，一岭穿云石迳斜。",
            "燕子飞时春欲暮，断桥烟水渺无涯。"
        ],
        "notes": "",
        "id": "36042b60b1828037622d8acad0fad863"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "史魏公东湖别墅二首  其一",
        "preface": "",
        "paragraphs": [
            "云抹山容疑泼绿，月涵波影自摇金。",
            "丈夫出处如云月，猿鹤安能识此心。"
        ],
        "notes": "",
        "id": "55e96dce230ff15f4afdf971f8a1f153"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "史魏公东湖别墅二首  其二",
        "preface": "",
        "paragraphs": [
            "徜徉绿野春波上，徙倚石楼烟霭间。",
            "只恐苍生待霖雨，未容谢傅老东山。"
        ],
        "notes": "",
        "id": "927e0b38c68b4d2165265ad278825f89"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "早行",
        "preface": "",
        "paragraphs": [
            "登舆睡思尚昏昏，斗柄衔山月在门。",
            "鸡犬未鸣潮半落，草虫声在荳花村。"
        ],
        "notes": "",
        "id": "b103218e7c0a86040c61d587efb3fb6d"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "春晚二首  其一",
        "preface": "",
        "paragraphs": [
            "天气清和晴复阴，酴醿堆雪笋抽簪。",
            "谁知老去伤春意，自把茶瓯当酒斟。"
        ],
        "notes": "",
        "id": "799eb248c394af2a65ed76a61cd0b802"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "春晚二首  其二",
        "preface": "",
        "paragraphs": [
            "子规声里正斜阳，风过断桥流水香。",
            "颇怪影侵书带绿，弄晴柳色过邻墙。"
        ],
        "notes": "",
        "id": "de80690ba62e6f4543009c510e9a0327"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "萱花",
        "preface": "",
        "paragraphs": [
            "碧玉长簪出短篱，枝头腥血耐炎晖。",
            "北堂花在亲何在，几对薰风泪湿衣。"
        ],
        "notes": "",
        "id": "544fb3a55460ad7050f380ac1c810737"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "开窗",
        "preface": "",
        "paragraphs": [
            "檐前分得小窗明，便觉翛然眼界清。",
            "香烬一炉书满几，世间何物可关情。"
        ],
        "notes": "",
        "id": "8dd11876eb73da9daf6b8b506ef22f66"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "西郊三首  其一",
        "preface": "",
        "paragraphs": [
            "紫槿绿篱愁意深，斜阳墟落动秋砧。",
            "笔端有口江湖远，莫写干时老子心。"
        ],
        "notes": "",
        "id": "cc8b0c2ef810b6b13dfa8d5b38c236b6"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "西郊三首  其二",
        "preface": "",
        "paragraphs": [
            "薄云斜日媚平川，一老来耕刈后田。",
            "向晚归牛寻熟路，摆头昂鼻不须牵。"
        ],
        "notes": "",
        "id": "cf807b3ccb2bb65f649badff51320664"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "西郊三首  其三",
        "preface": "",
        "paragraphs": [
            "谁人跃马出西郊，野水弥弥涨路坳。",
            "好似吟哦方得句，时时指点举鞭梢。"
        ],
        "notes": "",
        "id": "1d28371164bd5b65b3a83d56372f9ddb"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "怀莹上人",
        "preface": "",
        "paragraphs": [
            "半路梅花作峭寒，怀人无地著愁酸。",
            "幽居独得春风力，补缀林塘渐可观。"
        ],
        "notes": "",
        "id": "06bec555a94bd752602ddd5817f4eb5f"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "梅林即事四首  其一",
        "preface": "",
        "paragraphs": [
            "入眼溪山记旧游，春风篱落只供愁。",
            "断肠䔩䔩飘香雪，短笛一声谁倚楼。"
        ],
        "notes": "",
        "id": "6df73dd4c397c7ba090ddf5266e98870"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "梅林即事四首  其二",
        "preface": "",
        "paragraphs": [
            "瘦减腰围尽不妨，岂堪三篾束枯肠。",
            "自怜尚有风流债，酷爱断桥流水香。"
        ],
        "notes": "",
        "id": "a992a3a12318d633bbb15cc09defdfac"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "梅林即事四首  其三",
        "preface": "",
        "paragraphs": [
            "藜杖缘溪转小桥，背风深处似相招。",
            "儿童指点皆惊怪，唤作枝头雪未消。"
        ],
        "notes": "",
        "id": "b13f33a6371c4dc5092929818dea15f1"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "梅林即事四首  其四",
        "preface": "",
        "paragraphs": [
            "竹坞松溪雪半埋，兴来无处著吟怀。",
            "茅檐尽出横斜影，寂寞黄昏月上阶。"
        ],
        "notes": "",
        "id": "baba2262e13eb8999fdcd5e5c1c7ca44"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "怀怡云平老三首  其一",
        "preface": "",
        "paragraphs": [
            "江湖梦断十年余，尚记寒窗诵子虚。",
            "回首扶春堂下路，别来风月果何如。"
        ],
        "notes": "",
        "id": "1217e5635c6a38f502f45696a4923c49"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "怀怡云平老三首  其二",
        "preface": "",
        "paragraphs": [
            "晚阴分暝与幽窗，心旆摇摇不可降。",
            "隠几正为丘壑梦，半随柔橹过沧江。"
        ],
        "notes": "",
        "id": "e4a71427f39d70081f9ff25c46dbd5bf"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "怀怡云平老三首  其三",
        "preface": "",
        "paragraphs": [
            "柔桑已密吴蚕老，帘幙低垂燕子飞。",
            "想见石栏斜点笔，海云深重湿山衣。"
        ],
        "notes": "",
        "id": "366dca7e21dd4fd41c0f74ce588ab2ea"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "曹直夫水石短轴二首  其一",
        "preface": "",
        "paragraphs": [
            "奔流出峡响如雷，笔力浮天亦壮哉。",
            "吴蜀兴亡千古恨，白鸥时逐浪花来。"
        ],
        "notes": "",
        "id": "89ff85699f1f5d5ac3df0b72178b2e5c"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "曹直夫水石短轴二首  其二",
        "preface": "",
        "paragraphs": [
            "清风敛霁入巴山，春涨攘人钓月湾。",
            "欠个小舟青篛笠，着侬长在水云间。"
        ],
        "notes": "",
        "id": "631bba6a72dc5d0e2215cdf0d0aadaa6"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "义上人归自武林戏作四偈  其一",
        "preface": "",
        "paragraphs": [
            "十载江湖寄此身，足香惯踏软红尘。",
            "梦回一笑知何有，稳卧家山寂寞滨。"
        ],
        "notes": "",
        "id": "fe96493b4a8e4332988ccbc6433f94dc"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "义上人归自武林戏作四偈  其二",
        "preface": "",
        "paragraphs": [
            "行脚从来笑赵州，草鞋踏破竟何求。",
            "百千三昧无穷义，不出颐庵拄杖头。"
        ],
        "notes": "",
        "id": "cc353191e3dbb3af61e59a23848ea86e"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "义上人归自武林戏作四偈  其三",
        "preface": "",
        "paragraphs": [
            "老去居然懒出门，故乡零落暗消魂。",
            "岁寒道义唯松竹，伴我东溪沙水村。"
        ],
        "notes": "",
        "id": "a6738515f776d887e370260d5741a57e"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "义上人归自武林戏作四偈  其四",
        "preface": "",
        "paragraphs": [
            "身世总为闲伎俩，生前须了恶因缘。",
            "把茅约子归云壑，品字柴头坐说禅。"
        ],
        "notes": "",
        "id": "a1c6863660d85a7f3c99fa506f672b8b"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "谢香山禅师惠水岩新茗二首  其一",
        "preface": "",
        "paragraphs": [
            "雨暗水岩春意浓，尚思采采隔珍丛。",
            "睡魔正压眉楞重，珍重南屏信息通。"
        ],
        "notes": "",
        "id": "194747aa948193d73cff9a1d318d37ae"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "谢香山禅师惠水岩新茗二首  其二",
        "preface": "",
        "paragraphs": [
            "赵州古佛不同时，頼有斯人慰所思。",
            "搜搅枯肠无一物，梦回日影上花枝。"
        ],
        "notes": "",
        "id": "c68e492e1508cc0221ce6694fbf115cf"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "春日即事三首  其一",
        "preface": "",
        "paragraphs": [
            "春来九雨一日晴，藜杖扶人出户庭。",
            "柳色肯如衰俗眼，向人还似旧时青。"
        ],
        "notes": "",
        "id": "284c6ffc2e032a3068747821f02d170f"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "春日即事三首  其二",
        "preface": "",
        "paragraphs": [
            "野草闲花无姓名，疎篱幽迳渐敷荣。",
            "贫居阅尽人间事，只有东风不世情。"
        ],
        "notes": "",
        "id": "7d4397ec4108a996ba86319c4f10df2e"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "春日即事三首  其三",
        "preface": "",
        "paragraphs": [
            "二月风光渐恼人，蒙茸细雨湿花唇。",
            "可怜病目长憔悴，坐看纷纷万卉春。"
        ],
        "notes": "",
        "id": "d4b24d4c4af4a96b54bb6f49d0b2ec41"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "颐庵口占",
        "preface": "",
        "paragraphs": [
            "健即观书困即眠，饭余香烬湿茶烟。",
            "客来莫说人间话，我是清贫无事仙。"
        ],
        "notes": "",
        "id": "e6e834036f3ae95e60147d0f43e82969"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "遣怀二首  其一",
        "preface": "",
        "paragraphs": [
            "小桃无力困东风，似整残粧睡思浓。",
            "老子愁肠正如结，苍苔满地点殷红。"
        ],
        "notes": "",
        "id": "7007aa425355c0f79fb36e1d649d6c37"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "遣怀二首  其二",
        "preface": "",
        "paragraphs": [
            "萧萧丛薄倚颓垣，颇觉舒长春昼喧。",
            "搜搅枯肠无好语，等闲日影过前轩。"
        ],
        "notes": "",
        "id": "f16d406a4ff4a61210549003966902c0"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "县庠直舍",
        "preface": "",
        "paragraphs": [
            "午日已过人寂寂，虚斋独坐竹萧萧。",
            "睡魔正与诗魔战，窗外一声婆餠焦。"
        ],
        "notes": "",
        "id": "709a1b00e8ddf9bdd8b0b726c40aac8d"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "早起",
        "preface": "",
        "paragraphs": [
            "斗转星稀夜欲阑，月魂斜堕屋头山。",
            "鸡声唤起十年事，尽在吟窗一枕间。"
        ],
        "notes": "",
        "id": "6b2ef52175d895ff4126b3cea60386c7"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "即事",
        "preface": "",
        "paragraphs": [
            "暖云芳草媚晴川，花正娇春柳欲眠。",
            "老景侵寻生事拙，旧巢归燕自相怜。"
        ],
        "notes": "",
        "id": "65bcd160eee51282e09707316cde955b"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "送人还会稽",
        "preface": "",
        "paragraphs": [
            "稽山佳趣胜蓬瀛，橘里渔樵画不成。",
            "我欲鉴湖分一曲，烦君先与白鸥盟。"
        ],
        "notes": "",
        "id": "22b93ed88d845c35343f8b28ff286089"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "郊行三首  其一",
        "preface": "",
        "paragraphs": [
            "少日襟怀眇古今，凶年乐岁不关心。",
            "自怜老去多忧国，白水田头问浅深。"
        ],
        "notes": "",
        "id": "533b8e095bcb2131a2094352b8dfe4f0"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "郊行三首  其二",
        "preface": "",
        "paragraphs": [
            "西郊穑事欲迎秋，旱魃肆凶犹未收。",
            "卷地黑风吹雨散，稻花飘荡满天浮。"
        ],
        "notes": "",
        "id": "a36452026f945ff88474e4dcbc0724e1"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "郊行三首  其三",
        "preface": "",
        "paragraphs": [
            "茫茫阡陌起黄埃，喜望片云衔雨来。",
            "霡霂未施风不息，依然白日照楼台。"
        ],
        "notes": "",
        "id": "02a16f533b28ad8bd3435c634c8126dd"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "霞外亭二首  其一",
        "preface": "",
        "paragraphs": [
            "诗眼眈眈细八荒，小亭徙倚湿山光。",
            "飞鸿影落遥岑外，兴与飞鸿更渺茫。"
        ],
        "notes": "",
        "id": "2880b9a5cc763fc097ddb0eb1b0d895e"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "霞外亭二首  其二",
        "preface": "",
        "paragraphs": [
            "数椽屹起枕林丘，云叶萧萧万木秋。",
            "一缕残红曳微日，渺然天际识归舟。"
        ],
        "notes": "",
        "id": "101b84e98202148f59932de38336c15a"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "雪夜二首  其一",
        "preface": "",
        "paragraphs": [
            "迎春寒色愈严凝，小阁炉残冷欲冰。",
            "寂寞黄昏愁吊影，雪窗怕上短檠灯。"
        ],
        "notes": "",
        "id": "3a6adf5f8be8d12128a84137f7073780"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "雪夜二首  其二",
        "preface": "",
        "paragraphs": [
            "浮云著眼不留踪，独与梅花共过冬。",
            "淡月故移疎影去，断魂谁杵暮山钟。"
        ],
        "notes": "",
        "id": "1597d0b2ea558b03687b13e79ec41671"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "山中三首  其一",
        "preface": "",
        "paragraphs": [
            "始看红紫上花稍，倏忽春光半已消。",
            "最是幽窗断魂处，杜鹃啼月过山腰。"
        ],
        "notes": "",
        "id": "60d44fdd710caa395dccf560b6a51a99"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "山中三首  其二",
        "preface": "",
        "paragraphs": [
            "伏枥已无千里志，卧云聊作一枝栖。",
            "田翁笑喜桑麻长，山北山南雨意低。"
        ],
        "notes": "",
        "id": "2cd24cf6e599d863a45b0d95965f1e85"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "山中三首  其三",
        "preface": "",
        "paragraphs": [
            "年来世路愈间关，且喜儿童放我闲。",
            "百岁光阴无一半，莱衣能得几时斑。"
        ],
        "notes": "",
        "id": "5642260d575335d5928f610c4d38caaf"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "闻张逸人讣二首  其一",
        "preface": "",
        "paragraphs": [
            "去马来牛阅几秋，浊泾清渭只同流。",
            "断弦挂壁知音去，旋扑尘编有许愁。"
        ],
        "notes": "",
        "id": "22617eff789b90d68ef0ee25cbee2508"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "闻张逸人讣二首  其二",
        "preface": "",
        "paragraphs": [
            "梅子黄时麦已秋，野塘高下水交流。",
            "小窗声切哀鸿雁，添我怀人一段愁。"
        ],
        "notes": "",
        "id": "e2cf2cfa04b97b9e5842ff95e63b1fa9"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "世事不复问，旧书时一看。"
        ],
        "notes": "",
        "id": "a1d4b02cde0b7af34fe5ab4ccf370c5e"
    },
    {
        "author": "刘应时",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "烛与梅花共过冬，淡月故移踈影去。"
        ],
        "notes": "",
        "id": "1ca4f5a5f612b0e9fda196e8ef007070"
    }
]