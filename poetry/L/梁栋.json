[
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "大茅峰",
        "preface": "",
        "paragraphs": [
            "杖藜绝顶穷追寻，青山世路争岖嵚。",
            "碧云遮断天外眼，春风吹老人间心。",
            "大龙上天宝剑化，小龙入海明珠沈。",
            "无人更守玄帝鼎，有客欲问秦皇金。",
            "颠崖谁念受辛苦，古洞未易潜幽深。",
            "神光不破黑暗恼，山鬼空学离骚吟。",
            "我来俛仰一慨慷，山川良昔人民今。",
            "安得长松撑日月，华阳世界收层阴。",
            "一声长啸下山去，草木为我留清音。"
        ],
        "notes": "",
        "id": "a3b8bac89393734ba723718fd4f0f40e"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "四禽言四首  其一",
        "preface": "",
        "paragraphs": [
            "不如归去，锦官宫殿迷烟树。",
            "天津桥上一两声，叫破中原无住处。",
            "不如归去。"
        ],
        "notes": "",
        "id": "3c9b6280d2afb53c5e949f2b2412c090"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "四禽言四首  其二",
        "preface": "",
        "paragraphs": [
            "脱却布袴，贫家能有几尺布。",
            "织尽寒机无得裁，可人不来廉叔度。",
            "脱却布袴。"
        ],
        "notes": "",
        "id": "3b6d612cdf3b27bc97012e1804f64acb"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "四禽言四首  其三",
        "preface": "",
        "paragraphs": [
            "行不得也哥哥，湖南湖北春水多。",
            "九嶷山前叫虞舜，柰此乾坤无路何。",
            "行不得也哥哥。"
        ],
        "notes": "",
        "id": "75a9619c4ae5690ea7c331416a4deac9"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "四禽言四首  其四",
        "preface": "",
        "paragraphs": [
            "提葫芦，年来酒贱频频沽。",
            "众人皆醉我亦醉，哀哉谁问醒三闾。",
            "提葫芦。"
        ],
        "notes": "",
        "id": "37909eda6dfe024f0b0abefb50def30a"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "金陵废宫",
        "preface": "",
        "paragraphs": [
            "六代俄然又一唐，青山坐阅几兴亡。",
            "心知江左非王业，口说中原是帝乡。",
            "落日有时登北固，春风吹梦过钱塘。",
            "荆坟桧宅依然在，留与乌衣话短长。"
        ],
        "notes": "",
        "id": "14fa82c94743428140e608f7023ec8f6"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "凤凰台",
        "preface": "",
        "paragraphs": [
            "白发久孤鹦鹉杯，碧梧自老凤凰台。",
            "管夷吾亦仅如许，李谪仙今安在哉。",
            "城郭是非秋雨外，江山形胜暮潮来。",
            "小留只等中秋月，且放青冥万里开。"
        ],
        "notes": "",
        "id": "1c42242f98e10c63b0e12b095fa30303"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "白鹭亭",
        "preface": "",
        "paragraphs": [
            "荻花芦叶老风烟，独上秋城思渺然。",
            "白鹭不知如许事，赤乌又隔几何年。",
            "六朝往事秦淮水，一笛晚风江浦船。",
            "我辈人今竟谁许，只堪渔艇夕阳边。"
        ],
        "notes": "",
        "id": "826d2b3e38820c3e923c804408c89155"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "雨花台",
        "preface": "",
        "paragraphs": [
            "孤云落日倚西风，历历兴亡望眼中。",
            "山入六朝青未了，江浮五马恨无穷。",
            "客愁已付蒲萄绿，迳雨空余玛瑙红。",
            "我亦欲谈当世事，无人唤醒紫髯翁。"
        ],
        "notes": "",
        "id": "cb7e0e8ad48b06c832b691895bee2760"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "题寅叔小园",
        "preface": "",
        "paragraphs": [
            "深巷浑无市井喧，主人有客便开樽。",
            "数竿修竹三间屋，几树闲花一亩园。",
            "楚岫和云移怪石，秦淮流月下高源。",
            "此身且比渊明乐，母在高堂子候门。"
        ],
        "notes": "",
        "id": "dba666ce3bb6b10a293546004945daaf"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "久雨有感二首  其一",
        "preface": "",
        "paragraphs": [
            "冥云生八荒，骤雨忽然至。",
            "中宵揭屋破，漏湿无处避。",
            "床床不得干，僵立见憔悴。",
            "娇儿莫啼哭，少须待晴霁。"
        ],
        "notes": "",
        "id": "888676c6a1eab9a12bdbf800f4620455"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "久雨有感二首  其二",
        "preface": "",
        "paragraphs": [
            "少年不学稼，老大生理拙。",
            "入山采黄精，穷冬一尺雪。",
            "虎狼正纵横，原野有白骨。",
            "伤心重伤心，吾饥何足恤。"
        ],
        "notes": "",
        "id": "473d10ee97afa70db60d1a525316fd7b"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "赠嘉兴徐同年",
        "preface": "",
        "paragraphs": [
            "忆昔青龙在戊辰，马蹄同踏杏园春。",
            "归田令尹空书晋，执戟郎君尽美新。",
            "万事不醒中酒圣，一贫无奈讼钱神。",
            "相逢莫效穷途泣，自古求仁要得仁。"
        ],
        "notes": "",
        "id": "1824547a9e52689bd7243656ed5ef57a"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "野水孤舟",
        "preface": "",
        "paragraphs": [
            "前村雨过溪流乱，行路迷漫都间断。",
            "孤洲尽日少人来，小舟系在垂杨岸。",
            "主人空有济川心，坐见门前水日深。",
            "袖手归来茅屋下，任他鸥鸟自浮沈。"
        ],
        "notes": "",
        "id": "4dd31aae6c4d44d7585371096a7337b1"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "黄葵",
        "preface": "",
        "paragraphs": [
            "乾坤有正气，间色皆为臣。",
            "名葩据中央，红紫谁敢邻。",
            "倾日不忘君，卫足恐伤身。",
            "冥然无知识，忠孝出本真。",
            "林林天地间，戴履而为人。",
            "明灵秀万物，孰不尊君亲。",
            "嗟嗟叔季后，利欲泯天伦。",
            "邈哉望帝国，产此瑞世珍。",
            "九夏不趋炎，三月不争春。",
            "高秋风露冷，孤标出清尘。",
            "背时还独立，揽芳泪沾巾。"
        ],
        "notes": "",
        "id": "14db3b33d9cc9cfd612d8f0f361092f4"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "金陵三迁有感",
        "preface": "",
        "paragraphs": [
            "憔悴城南短李绅，多情乌帽染黄尘。",
            "读书不了平生事，阅世空存后死身。",
            "落日江山宜唤酒，西风天地正愁人。",
            "任他蜂蝶黄花老，明月园林是小春。"
        ],
        "notes": "",
        "id": "f289e4f4005eeecaf68043525c4906c4"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "渊明携酒图",
        "preface": "",
        "paragraphs": [
            "渊明无心云，才出便归岫。",
            "东臯半顷秫，所种不常有。",
            "苦恨无酒钱，闲却持杯手。",
            "今朝有一壶，携之访亲友。",
            "惜无好事人，能消几壶酒。",
            "区区谋一醉，岂望名不朽。",
            "闲吟篱下菊，自传门前柳。",
            "试问刘寄奴，还识此人不。"
        ],
        "notes": "",
        "id": "4b0d3086062fc7e6f3452361d19853b6"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "春日郊游和友人韵",
        "preface": "",
        "paragraphs": [
            "忆昔东风御柳斜，枯肠一日万周车。",
            "壮心难起泥中絮，老眼羞看雾里花。",
            "巷陌几家无主燕，池塘一种为官蛙。",
            "江南寒食无烟火，白昼沈沈似月华。"
        ],
        "notes": "",
        "id": "41875070a47a53ab8202b5e229d0b679"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "登镇海楼闻角声赋",
        "preface": "",
        "paragraphs": [
            "听彻哀吟独倚楼，碧天无际思悠悠。",
            "谁知尽是中原恨，吹到东南第一州。"
        ],
        "notes": "",
        "id": "4de624c848cc54496650d419b8ddd4e4"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "送李北山归建康  其一",
        "preface": "",
        "paragraphs": [
            "人生无百年，胡为在远道。",
            "游子悲故乡，王孙怨芳草。",
            "有田归去来，无田归亦好。"
        ],
        "notes": "",
        "id": "d7a88a0a618197ae3395e8e30c6e8a84"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "送李北山归建康  其二",
        "preface": "",
        "paragraphs": [
            "贫贱有饿死，富贵履危机。",
            "东海不可渔，西山采无薇。",
            "四方已一气，我今将安归。"
        ],
        "notes": "",
        "id": "57d04be167b0eba8f50abb1767a380bf"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "哀毘陵",
        "preface": "",
        "paragraphs": [
            "荆溪水腥泊船早，落日无人行古道。",
            "髑髅有眼不识春，东风吹出青青草。",
            "荒基犹认是人家，败栅曾将当城堡。",
            "当时压境兵百万，不脱靴尖堪蹴倒。",
            "短兵相接逾四旬，毒手尊拳日攻讨。",
            "内储外援两消沈，一缕人心坚自保。",
            "孤臣守土轻性命，赤子效死涂肝脑。",
            "朝廷有爵愧降附，幽壤无恩泽枯槁。",
            "愿笺司命录英雄，收拾忠魂畀穹昊。"
        ],
        "notes": "",
        "id": "8dce2cfedfd03bd551ecf3303a8c773e"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "送存书记",
        "preface": "",
        "paragraphs": [
            "一声两声松子落，一片两片枫叶飞。",
            "夕阳在山新月上，道人相伴一僧归。"
        ],
        "notes": "",
        "id": "9021e6925abb008eb0c7ea6cd87e5d6a"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "题叶东叔宾月堂",
        "preface": "",
        "paragraphs": [
            "人生自是人间客，月亦天边寄此身。",
            "彼此虚空无著处，谁欤是主复谁宾。"
        ],
        "notes": "",
        "id": "aabe2d997dbea52b5e349e4e1f9e3171"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "谒御史张月卿",
        "preface": "",
        "paragraphs": [
            "我家元住君邻州，我父当时亦故侯。",
            "中原百年龙战野，南滨一日鳌吞钩。",
            "遗黎常恨旧隔绝，故乡喜遇新交游。",
            "路人行行望骢马，山中却为诗淹留。"
        ],
        "notes": "",
        "id": "af010ef9ce15080c0444a48264fcfecd"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "赋蔬",
        "preface": "",
        "paragraphs": [
            "家贫忽暴富，菜种二十七。",
            "痴儿不解事，问我何从得。",
            "于义苟有违，吾宁饥不食。"
        ],
        "notes": "",
        "id": "6cf9ebaa3e7833a99100cf0732e03d92"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "雨花台",
        "preface": "",
        "paragraphs": [
            "春中景物尚凄然，小立崇台古树边。",
            "潮信不嫌城寂寞，山光似与客留连。",
            "英雄马鬣无余地，气势龙蟠得几年。",
            "眼底兴亡总闲事，不如有酒醉花前。"
        ],
        "notes": "",
        "id": "e58ba5d36df1ccc626a0d1874aad181b"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "谢氏梅园",
        "preface": "",
        "paragraphs": [
            "纤腰冻欲折，来探前村雪。",
            "幽禽莫相猜，岁寒心似铁。"
        ],
        "notes": "",
        "id": "0d1838807207d744eccb1eceab63ba86"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "多景楼",
        "preface": "",
        "paragraphs": [
            "思归不觉岁华侵，倦抚旌旗感慨深。",
            "旧日家乡今日客，一年时序百年心。",
            "城余故址元非铁，山得虚名不是金。",
            "槛外长江成底事，英雄对酒话蹄涔。"
        ],
        "notes": "",
        "id": "bc12258fb1ce14db8d31bb482a0e640f"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "浮云暗不见青天。"
        ],
        "notes": "",
        "id": "ca8bbcf984aea45de90a289c889f45d5"
    },
    {
        "author": "梁栋",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "千株守红死，一点反魂归。"
        ],
        "notes": "",
        "id": "43ed2719288a319713546cbf4c8f43c0"
    }
]