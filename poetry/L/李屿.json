[
    {
        "author": "李屿",
        "dynasty": "唐",
        "type": "诗",
        "rhythmic": "",
        "title": "过洞庭",
        "preface": "",
        "paragraphs": [
            "浩渺注横流，千潭合万湫。",
            "半洪侵楚翼，一汊属吴头。",
            "动轴当新霁，漫空正仲秋。",
            "势翻荆口迮，声拥岳阳浮。",
            "远脉滋衡岳，微凉散橘州。",
            "星辰连影动，岚翠逐隅收。",
            "渐落分行鴈，旋添趁伴舟。",
            "升腾人莫测，安稳路何忧。",
            "气与尘中别，言堪象外搜。",
            "此身如麤了，来把一竿休。"
        ],
        "notes": "",
        "id": "023caa9423a9366356afa1fd48696e0c"
    }
]