[
    {
        "author": "卢炳",
        "dynasty": "宋",
        "type": "词",
        "rhythmic": "一剪梅・一翦梅",
        "title": "",
        "preface": "",
        "paragraphs": [
            "灯火楼台万斛莲。",
            "千门喜笑，素月婵娟。",
            "几多急莞与繁弦。",
            "巷陌骈阗。",
            "毕献芳筵。",
            "乐与民偕五马贤。",
            "绮罗丛里，一簇神仙。",
            "传柑雅宴约明年。",
            "尽夕留连。",
            "满泛金船。"
        ],
        "notes": "",
        "id": "364420cb69c43f3fa85f62597780b71e"
    },
    {
        "author": "卢炳",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "弱水蓬莱真胜地，祥烟闪烁霓旌。",
            "瑶池欢会下云軿。",
            "康宁新喜事，淑善旧家声。",
            "戏采捧觞真乐事，蟠桃献寿千春。",
            "从今更愿子孙荣。",
            "加恩封锦诰，学道诵黄庭。"
        ],
        "notes": "",
        "id": "d50070ce69d414dc37dd35efc7c6a3b9"
    },
    {
        "author": "卢炳",
        "dynasty": "宋",
        "type": "词",
        "rhythmic": "冉冉云",
        "title": "",
        "preface": "",
        "paragraphs": [
            "雨洗千红又春晚。",
            "留牡丹、倚阑初绽。",
            "娇娅姹、偏赋精神君看。",
            "算费尽、工夫点染。",
            "带露天香最清远。",
            "太真妃、院妆体段。",
            "拼对花、满把流霞频劝。",
            "怕逐东风零乱。"
        ],
        "notes": "",
        "id": "e9455612da3968c1d0c4c68a691fd075"
    },
    {
        "author": "卢炳",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "冰姿雪艳。",
            "天赋精神偏冷淡。",
            "惟有清香。",
            "何逊扬州暗断肠。",
            "孤芳好处。",
            "消得骚人题妙句。",
            "皴皵寒枝。",
            "未必生绡画得宜。"
        ],
        "notes": "",
        "id": "54ba03e504834b3b378a8a8f584136fb"
    },
    {
        "author": "卢炳",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "莎衫筠笠。",
            "正是村村农务急。",
            "绿水千畦。",
            "惭愧秧针出得齐。",
            "风斜雨细。",
            "麦欲黄时寒又至。",
            "饁妇耕夫。",
            "画作今年稔岁图。"
        ],
        "notes": "",
        "id": "7f3d6a8570e70657bb5ab99fe39189b6"
    },
    {
        "author": "卢炳",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "传消寄息。",
            "咫尺远如千里隔。",
            "欲见无由。",
            "惹起新愁与旧愁。",
            "情怀如醉。",
            "敧枕连宵终不寐。",
            "无奈相思。",
            "此恨凭谁说与伊。"
        ],
        "notes": "",
        "id": "831d1aaeeba81883a30c59107c6285e3"
    },
    {
        "author": "卢炳",
        "dynasty": "宋",
        "type": "词",
        "rhythmic": "多丽",
        "title": "",
        "preface": "",
        "paragraphs": [
            "庆佳辰。",
            "熊罴协梦生申。",
            "记当年、曾游月殿，笑谈高跃龙津。",
            "德弥高、源流孔孟，才迥出、黼黻卿云。",
            "亟步华涂，蜚英腾茂，姓名端的简枫宸。",
            "最好是、雍容兰省，直道事吾君。",
            "还知否，承明倦直，来抚斯民。",
            "算人生、五马最贵，朱旛画戟行春。",
            "讼庭清、祥风和畅，铃斋静、佳气氤氲。",
            "寿宴香浓，梅繁柳嫩，年年今日劝芳尊。",
            "须信道、朱颜不老，眉寿等松椿。",
            "从兹去，衮衣特立，廊庙经纶。"
        ],
        "notes": "",
        "id": "b8fa9d3c3de789874b7a10bea643cc9f"
    },
    {
        "author": "卢炳",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "庭院欲昏黄，秋思恼人情乱。",
            "宝瑟试弹新曲，更与谁同伴。",
            "阳台魂梦杳无踪，奴住巫山畔。",
            "不似楚襄云雨，俏输他一半。"
        ],
        "notes": "",
        "id": "0a31fa5141beab7ed347401ec135fcac"
    },
    {
        "author": "卢炳",
        "dynasty": "宋",
        "type": "词",
        "rhythmic": "小重山",
        "title": "",
        "preface": "",
        "paragraphs": [
            "一见情怀便雅投。",
            "尊前成密约，意绸缪。",
            "已成行计理归舟。",
            "空相忆，无计为伊留。",
            "执别话离愁。",
            "萦萦滋味恶，在心头。",
            "而今无奈阻欢游。",
            "些子事，此恨两幽幽。"
        ],
        "notes": "",
        "id": "0ebe50b75d920dd5dd5adeb90cfb9e23"
    },
    {
        "author": "卢炳",
        "dynasty": "宋",
        "type": "词",
        "rhythmic": "少年游",
        "title": "",
        "preface": "",
        "paragraphs": [
            "绣罗褑子间金丝。",
            "打扮好容仪。",
            "晓雪明肌，秋波入鬓，鞋小步行迟。",
            "冠儿时样都相称，花插楝双枝。",
            "倩俏精神，风流情态，惟有粉郎知。"
        ],
        "notes": "",
        "id": "9def409bc330193361ca24af80d70f3e"
    },
    {
        "author": "卢炳",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "快风收雨，正江城初霁，物华如许。",
            "丽日融和春思好，是处莺啼燕语。",
            "嫩绿成阴，落红堆绣，只恐春将暮。",
            "园林清昼，看看又见飞絮。",
            "太守无限风流，铃斋多暇，载酒郊原路。",
            "几队旌旗光闪烁，鼓吹更翻新谱。",
            "曲水流觞，兰亭修禊，俯仰成今古。",
            "为君一醉，归时楼上初鼓。"
        ],
        "notes": "",
        "id": "f22e5fdba64b9bb6efd812af183eb04f"
    },
    {
        "author": "卢炳",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "好风明月，共芙蕖、占作人间三绝。",
            "试问千花还□□，敢与英姿同列。",
            "一曲千锺，凌云长啸，舒放愁肠结。",
            "人生易老，莫教双鬓添雪。",
            "回首蝇利蜗名，微官多误，自笑尘生袜。",
            "争似玉人真妩媚，表里冰壶明洁。",
            "露下寒生，参横斗转，又听胡笳发。",
            "夜阑人静，一声清透云阙。"
        ],
        "notes": "",
        "id": "ff1ae73b4799c3d0576d3bb4043688b5"
    },
    {
        "author": "卢炳",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "碧池如染，把玻璃甃就，纤埃都绝。",
            "西国夫人空里坠，圆盖亭亭排列。",
            "莹质无暇，尘心不染，远社堪重结。",
            "当时盛事，虎溪茗碗翻雪。",
            "千载此意谁论，人争买笑，醉眼看罗袜。",
            "坐上如今皆我辈，素蕴从来蠲洁。",
            "击节临风，停杯对月。",
            "浩气俱英发。",
            "两翁仙举，玉堂正在金阙。"
        ],
        "notes": "",
        "id": "b439f1fc972e5bf163993cf686629b13"
    },
    {
        "author": "卢炳",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "凿开方沼，问何人种玉、工夫奇绝。",
            "幻出瀛州有□□，十万水仙罗列。",
            "风曳璚琚，露零珠珮，天上人装结。",
            "君看炎夏，堕来何处冰雪。",
            "我来对此凉生，红尘飞尽，却笑凌波袜。",
            "最爱幽姿能雅淡，自蓄芳馨孤洁。",
            "挹取天浆，唤将空籁，齐作清歌发。",
            "不知尘世，晃然身在瑶阙。"
        ],
        "notes": "",
        "id": "77bb9fb8b21d10fc80b9e28c561a2477"
    },
    {
        "author": "卢炳",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "晚天清楚，扫太虚纤翳，凉生江曲。",
            "四顾青冥天地阔，惟有残霞孤骛。",
            "山气凝蓝，汀烟引素，竦竦浮群木。",
            "白苹风定，波澄万顷寒玉。",
            "时有一叶渔舟，收纶垂钓，来往何幽独。",
            "短发萧萧襟袖冷，便觉都无袢褥。",
            "曳杖归来，夜深人悄，月照鳞鳞屋。",
            "藤床一枕，迥然清梦无俗。"
        ],
        "notes": "",
        "id": "c9168d54f4dbe384c33138d9182b7cde"
    },
    {
        "author": "卢炳",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "晓来天气十分凉。",
            "时候近重阳。",
            "村落人家潇洒，篱菊有芬芳。",
            "年来渐觉，诗肠愈窄，酒量偏狂。",
            "好景不须放过，何妨一醉千觞。"
        ],
        "notes": "",
        "id": "d36db207fa216ea1b21e0995991e19a4"
    },
    {
        "author": "卢炳",
        "dynasty": "宋",
        "type": "词",
        "rhythmic": "杏花天",
        "title": "",
        "preface": "",
        "paragraphs": [
            "镂冰翦玉工夫费。",
            "做六出、飞花乱坠，舞风情态谁相似。",
            "算只有、江梅可比。",
            "极目处、璚瑶万里。",
            "海天阔、清寒似水。",
            "从教高卷珠帘起。",
            "看三白、年丰瑞气。"
        ],
        "notes": "",
        "id": "6e1f02d862082fc0c87c2e42a6326ad1"
    },
    {
        "author": "卢炳",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "笑菊欺梅。",
            "嫌蜂却蝶，压尽寒荄。",
            "月下精神，醉时风韵，红透香腮。",
            "天工造化难猜。",
            "甚怪我、愁眉未开。",
            "故遣名花，凌霜带露，先送春来。"
        ],
        "notes": "",
        "id": "5ee9cddbdf345d7bf84cce4b362191d5"
    },
    {
        "author": "卢炳",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "雅淡精神，铅黄未洗，犹带残妆。",
            "春艳一枝，鹅儿颜色，染就纤裳。",
            "月移影转南窗。",
            "特地送、些儿暗香。",
            "宿酒初醒，这般滋味，梦断池塘。"
        ],
        "notes": "",
        "id": "4c6f6b71ebde1f70f3156183720ffd19"
    },
    {
        "author": "卢炳",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "兰蕙心情，海棠韵度，杨柳腰肢。",
            "步稳金莲，手纤春笋，肤似凝脂。",
            "歌生舞态都宜。",
            "拚著个、坚心共伊。",
            "无奈相思，带围宽尽，说与教知。"
        ],
        "notes": "",
        "id": "e86214fa42105697c298c7e14ec42d45"
    },
    {
        "author": "卢炳",
        "dynasty": "宋",
        "type": "词",
        "rhythmic": "武陵春",
        "title": "",
        "preface": "",
        "paragraphs": [
            "常忆江南春欲到，消息付南枝。",
            "疏影横斜照水时。",
            "月淡暗香迟。",
            "可惜江头千树玉，雨暗更风欺。",
            "传语东君管领伊。",
            "憔悴有谁知。"
        ],
        "notes": "",
        "id": "6dcf6f64d57ebd09b0528fbb4702decf"
    },
    {
        "author": "卢炳",
        "dynasty": "宋",
        "type": "词",
        "rhythmic": "武陵春",
        "title": "",
        "preface": "",
        "paragraphs": [
            "红荻黄芦秋已老，妆点楚江头。",
            "更有吴姬拨小桡。",
            "来往自妖娆。",
            "款款舣舟临别岸，短缆系花梢。",
            "料得前身是莫愁。",
            "依旧有风流。"
        ],
        "notes": "",
        "id": "c61a72f6f8dbd6326fd8fac0c8bca798"
    },
    {
        "author": "卢炳",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "富贵本何物，底用苦趋奔。",
            "都为造物娱弄，人事覆来翻。",
            "须索高抬目力，觑破祗同儿戏，不必更重论。",
            "但愿吾长健，赢得日加飨。",
            "衣轻裘，乘驷马，驾高轩。",
            "算来荣耀，终输渔叟钓江村。",
            "休叹谋身太拙，未必折腰便是，炙手几曾温。",
            "清议不可辱，千古要长存。"
        ],
        "notes": "",
        "id": "27a8879be870dfb37e51a4b815c7abdf"
    },
    {
        "author": "卢炳",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "再拜识英度，喜气觉飞浮。",
            "神清骨秀，元是蓬莱谪仙流。",
            "盍去冲摩霄汉，刚向平分风月，半刺岭南州。",
            "素蕴未施展，阔步尚淹留。",
            "从此去，朝帝阙，侍宸旒。",
            "论思献替，要须直与古人侔。",
            "好是羽仪朝著，勒就鼎彝勋业，却伴赤松游。",
            "曳杖太湖曲，笑傲八千秋。"
        ],
        "notes": "",
        "id": "28b5ebacaa6aca073334df9c04dd24ec"
    },
    {
        "author": "卢炳",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "风驭过姑射，云珮挹浮丘。",
            "丁宁月姊，为我澄霁一天秋。",
            "尽展冰奁玉鉴，要看瑶台银阙，万里冷浮光。",
            "分与世间景，好在水边楼。",
            "想霓裳，呈妙舞，起清讴。",
            "蓝桥何处，试寻玉杵恣追游。",
            "拟待铅霜捣就，缓引琼浆沈醉，谁信是良筹。",
            "长啸跨鲸背，不必愿封留。"
        ],
        "notes": "",
        "id": "94548d8307cb54ecf32e2bd20c21d6be"
    },
    {
        "author": "卢炳",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "华亭新伟观，胜地得高雄。",
            "凭栏徙倚要眇，万里景无穷。",
            "好是江流萦绕，那更云天舒阔，叠嶂倚晴空。",
            "眼界无尽藏，怀抱有清风。",
            "主人贤，开绮席，泛金锺。",
            "放怀一笑，许我满酌醉颜红。",
            "祗恐玺书即下，促起飞凫东去，行作黑头公。",
            "还记今朝客，曾待一杯同。"
        ],
        "notes": "",
        "id": "3bca143115b3a9b68c37c9bfddc49857"
    },
    {
        "author": "卢炳",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "晚晴一碧天如水，风约尘埃都扫。",
            "素娥睡起，玉轮稳驾，初离海表。",
            "碾破秋云，涌成银阙，光欺南斗。",
            "想广寒宫里，风流女伴，应都把、仙歌奏。",
            "夜永风生悄悄。",
            "耀冰雪、寒侵重峤。",
            "今宵休道，从来此夕，阴多晴少。",
            "坐久更深，露冷襟袖，不禁清晓。",
            "更天风吹下，桂香拂袂，想蟠根老。"
        ],
        "notes": "",
        "id": "2d77002db98a15283fd851e498432b94"
    },
    {
        "author": "卢炳",
        "dynasty": "宋",
        "type": "词",
        "rhythmic": "汉宫春",
        "title": "",
        "preface": "",
        "paragraphs": [
            "向暖南枝，最是他潇洒，先带春回。",
            "因何事、向岁晚，搀占花魁。",
            "天公著意，安排巧、特地教开。",
            "知道是，仙翁诞节，琼英要泛金杯。",
            "人学寿阳妆面，正梁州初按，羯鼓声催。",
            "年年此花开后，宴启蓬莱。",
            "朱颜不老，算难教、绿野徘徊。",
            "消息好，行看父子，和羹鼎鼐盐梅。"
        ],
        "notes": "",
        "id": "a30ed00a60d9867086efc9a9bef8eb48"
    },
    {
        "author": "卢炳",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "常记京华昔浪游。",
            "青罗买笑万金酬。",
            "醉中曾此当貂裘。",
            "自恨山翁今老矣，惜花心性谩风流。",
            "清樽独酌更何愁。"
        ],
        "notes": "",
        "id": "8079bdc9bec2c9b81ab5ee24256cce66"
    },
    {
        "author": "卢炳",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "水阁无尘午昼长。",
            "薰风十里藕花香。",
            "一番疏雨酿微凉。",
            "旋点新茶消睡思，不将醽醁恼诗肠。",
            "阑干倚遍挹湖光。"
        ],
        "notes": "",
        "id": "0de7985e4a1b26c50cc5dfa0f0ff02c6"
    },
    {
        "author": "卢炳",
        "dynasty": "宋",
        "type": "词",
        "rhythmic": "清平乐",
        "title": "",
        "preface": "",
        "paragraphs": [
            "方池小小。",
            "风摺玻璃皱。",
            "数朵荷花开更好。",
            "把住薰风一笑。",
            "芳容淡注胭脂。",
            "亭亭翠叶相依。",
            "只欠一双鸂鶒，便如画底屏帷。"
        ],
        "notes": "",
        "id": "d1c2d69312d1039e082ae26bb6dcd465"
    },
    {
        "author": "卢炳",
        "dynasty": "宋",
        "type": "词",
        "rhythmic": "清平乐",
        "title": "",
        "preface": "",
        "paragraphs": [
            "玻璃翦叶。",
            "点缀黄金屑。",
            "雅淡幽姿风味别。",
            "翠影婆娑弄月。",
            "秋光占断江南。",
            "清香鼻观先参。",
            "一朵折来和露，乌云髻畔斜簪。"
        ],
        "notes": "",
        "id": "04b480f47f684c41103c8fc9aa0ed6b4"
    },
    {
        "author": "卢炳",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "罨画池亭，对十万、盈盈粉面。",
            "依翠盖、临风一曲，霓裳舞遍。",
            "亭上人如蓬岛客，坐中别有飞琼伴。",
            "占世间、风月最清凉，宜开宴。",
            "当盛旦，歌喉啭。",
            "齐祝寿，金尊劝。",
            "算才华合侍，玉皇香案。",
            "处事从来坚特操，立朝更要持公论。",
            "使他时、台阁振风声，朝天眷。"
        ],
        "notes": "",
        "id": "6a89a9291792227a6cfdc5d685826a5c"
    },
    {
        "author": "卢炳",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "媚景良时，无非是、三春富贵。",
            "花共柳、著工夫染，嫩红轻翠。",
            "日丽风和薰协气。",
            "莺吟燕舞皆欢意。",
            "况生辰、恰恰值清明，笙歌沸。",
            "分天派，真龙裔。",
            "到月殿，攀仙桂。",
            "看眉间黄色，诏书将至。",
            "莫向蓝田分佐理。",
            "便趋紫禁参朝对。",
            "问玉皇、仙籍注长生，三千岁。"
        ],
        "notes": "",
        "id": "02869d4d742c734f4c68be6dbd079617"
    },
    {
        "author": "卢炳",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "积雨连朝，添新涨、一篙春碧。",
            "寒犹在、东风料峭，柳丝无力。",
            "系惹画船都不住，从教兰棹双飞急。",
            "泛大江、东去欲何之，瓜期迫。",
            "龙锺裔，神仙伯。",
            "金闺彦，文章客。",
            "算河阳花县，恁生留得。",
            "制锦才高书善最，鸣琴化洽人欢怿。",
            "想未容、坐暖诏归来，君王侧。"
        ],
        "notes": "",
        "id": "fd934ce895995ad0a66801e8140e8c51"
    },
    {
        "author": "卢炳",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "碧眼真仙，算元住、蓬莱宫里。",
            "记当日、等闲跨鹤，人间游戏。",
            "要把忠勋扶帝业，更将姓字联宗系。",
            "拥朱轮、特地为民来，诗书帅。",
            "千里地，都和气。",
            "十万户，生欢喜。",
            "祝黄堂眉寿，歌谣鼎沸。",
            "莫惜春醅供燕豆，便承芝检朝天陛。",
            "看云屏、隔坐并貂蝉，双清贵。"
        ],
        "notes": "",
        "id": "54502ddf2787486164cd40ad496ba9d1"
    },
    {
        "author": "卢炳",
        "dynasty": "宋",
        "type": "词",
        "rhythmic": "点绛唇",
        "title": "",
        "preface": "",
        "paragraphs": [
            "过眼溪山，向来都是经行处。",
            "骖鸾人去。",
            "冷落吹箫侣。",
            "小立江亭，愁对蒹葭浦。",
            "无情绪。",
            "酒杯慵举。",
            "闲看江枫舞。"
        ],
        "notes": "",
        "id": "c350c1db72e3de873a2cad83e0184afe"
    },
    {
        "author": "卢炳",
        "dynasty": "宋",
        "type": "词",
        "rhythmic": "玉团儿",
        "title": "",
        "preface": "",
        "paragraphs": [
            "绿云慢绾新梳束。",
            "这标致、诸馀不俗。",
            "邂逅相逢，情怀雅合，全似深熟。",
            "耳边笑语论心曲。",
            "把不定、红生脸肉。",
            "若得同欢，共伊携老，心事忒足。"
        ],
        "notes": "",
        "id": "abba36c1fc101b3c473e42eeb4b8f530"
    },
    {
        "author": "卢炳",
        "dynasty": "宋",
        "type": "词",
        "rhythmic": "瑞鹧鸪",
        "title": "",
        "preface": "",
        "paragraphs": [
            "客里惊嗟又岁除。",
            "萧萧寒雨滴茅庐。",
            "山深溪转泉声碎，夜永风摇烛影孤。",
            "冷甚只多烧木叶，诗成无处写桃符。",
            "强酬节物聊清酌，今岁屠苏自取疏。"
        ],
        "notes": "",
        "id": "a47a470c37db1a265a2afccaa4dc6b8a"
    },
    {
        "author": "卢炳",
        "dynasty": "宋",
        "type": "词",
        "rhythmic": "画堂春",
        "title": "",
        "preface": "",
        "paragraphs": [
            "轻红桃杏斗娇妍。",
            "晓来葱蒨祥烟。",
            "霓旌绛节下云天。",
            "行地神仙。",
            "盛事频封锦诰，歌声齐劝金莲。",
            "教从沧海变桑田。",
            "富贵长年。"
        ],
        "notes": "",
        "id": "ff62ceea205cba6749d7ba79188b0432"
    },
    {
        "author": "卢炳",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "而今怕听相思曲。",
            "多情蹙损眉峰绿。",
            "惜别上扁舟。",
            "望穷江际楼。",
            "蛮笺封了发。",
            "为忆人如雪。",
            "离恨写教看。",
            "休令盟约寒。"
        ],
        "notes": "",
        "id": "d0e0ec7a270a35a49c493b32f7e35d76"
    },
    {
        "author": "卢炳",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "石榴裙束纤腰袅。",
            "金莲稳衬弓靴小。",
            "娇呆□羞人。",
            "伞低遮半身。",
            "恩情如纸薄。",
            "方信当初错。",
            "邂逅苦匆匆。",
            "还疑是梦中。"
        ],
        "notes": "",
        "id": "aab8ecdfbce960b267eb76cc434c95b2"
    },
    {
        "author": "卢炳",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "梦回小枕敧寒玉。",
            "博山香暖沈烟续。",
            "帷薄怯轻纱。",
            "风牵幌带斜。",
            "夜窗云影细。",
            "月送花阴至。",
            "身世在陶唐。",
            "闲愁不挂肠。"
        ],
        "notes": "",
        "id": "e8a5854befb06de22a499899753bdfdd"
    },
    {
        "author": "卢炳",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "韶华七换，阻庆生申旦。",
            "今日向高堂，载卮酒、为君满劝。",
            "绣帘低挂，瑞霭□香浓，倩双娥，敲象板，缓缓歌珠贯。",
            "芝兰挺秀，俱是皇家彦。",
            "只这一般奇，见方寸、平生积善。",
            "几多厚德，天锡与遐龄，鬓长青，颜不老，日日开华宴。"
        ],
        "notes": "",
        "id": "a331acfc51fa89f1553f05f8f064e92d"
    },
    {
        "author": "卢炳",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "淡妆西子，怎比西湖好。",
            "南北两长堤，有罨画、楼台多少。",
            "翠光千顷，一片净琉璃，泛兰舟，摇画桨，尽日金尊倒。",
            "名园精舍，总被游人到。",
            "年少与佳人，共携手、嬉游歌笑。",
            "夕阳西下，沈醉尽归来，鞭宝马，闹竿随，簇著花藤轿。"
        ],
        "notes": "",
        "id": "6b95773002c9bc2517ed4096fac919d2"
    },
    {
        "author": "卢炳",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "罗幕护寒遮晓雾。",
            "爱日烘晴，又是年华暮。",
            "潇洒江梅争欲吐。",
            "暗香漏泄春来处。",
            "何日寻芳溪畔路。",
            "挈榼携筇，写景论心素。",
            "千里相逢真会遇。",
            "羡君解道江南句。"
        ],
        "notes": "",
        "id": "0e77634862361fb8eb07c3a789a40531"
    },
    {
        "author": "卢炳",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "满架冰蕤开遍了。",
            "试问花神，留得春多少。",
            "清胜荀香娇韵好。",
            "谢庭风月应难到。",
            "酒酿新醅名不老。",
            "醉倒花前，真个无烦恼。",
            "满座清欢供一笑。",
            "春酲拼却明窗晓。"
        ],
        "notes": "",
        "id": "a2e3810b3a2d11cc9e1da0080856e31b"
    },
    {
        "author": "卢炳",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "残雪犹馀远岭。",
            "晚烟半隐寒林。",
            "溶溶春涨绿波深。",
            "时有渔人钓艇。",
            "倚岸野梅坠粉。",
            "蘸溪宫柳摇金。",
            "凭栏凝伫酒初醒。",
            "料得谁知此景。"
        ],
        "notes": "",
        "id": "0f752c7c74c25b82c1f9d716cbf7efce"
    },
    {
        "author": "卢炳",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "柴扉人寂草生畦。",
            "藤蔓乱萦篱。",
            "秋净楚天如水，云叶度墙低。",
            "同把盏，且伸眉。",
            "对残晖。",
            "红茱笑拈，黄菊斜簪，恋饮忘归。"
        ],
        "notes": "",
        "id": "09cc6d30811cf2b120cdc9566e90e7d7"
    },
    {
        "author": "卢炳",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "无端风雨送清秋。",
            "天气冷飕飕。",
            "行人先自离索，直是不禁愁。",
            "思往事，忆前游。",
            "泪难收。",
            "重阳近也，黄花依旧，谁伴清瓯。"
        ],
        "notes": "",
        "id": "6fab6e4476e64f9079e7784a1b617bac"
    },
    {
        "author": "卢炳",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "门巷寂。",
            "梅豆微酸怯食。",
            "别恨萦心愁易入。",
            "寸肠如网织。",
            "去橹咿哑声急。",
            "泪滴春衫轻湿。",
            "尺素待凭鱼雁觅。",
            "远烟凝处碧。"
        ],
        "notes": "",
        "id": "9ea34d2884235bae22c31d689ce58719"
    },
    {
        "author": "卢炳",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "春事寂。",
            "苦笋鲥鱼初食。",
            "风卷绣帘飞絮入。",
            "柳丝萦似织。",
            "迅速韶光去急。",
            "过雨绿阴尤湿。",
            "回首旧游何处觅。",
            "远山空伫碧。"
        ],
        "notes": "",
        "id": "a2728c745848aaf66e01ebf18bec09c3"
    },
    {
        "author": "卢炳",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "春寂寂。",
            "节物又催寒食。",
            "楼上卷帘双燕入。",
            "断魂愁似织。",
            "门外雨馀风急。",
            "满地落英红湿。",
            "好梦惊回无处觅。",
            "天涯芳草碧。"
        ],
        "notes": "",
        "id": "a4b94a2731df1bab5e5e00c16277f4c6"
    },
    {
        "author": "卢炳",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "池管闲凝目。",
            "有玉人、向晚妖娆，洗妆梳束。",
            "雅淡容仪妃子样，羞使胭脂点触。",
            "莹冰雪、精神难掬。",
            "好是月明微露下，似晚凉、初向清泉浴。",
            "好对我，笑羞缩。",
            "好风拂面浑无俗。",
            "更撩人清兴，异香芬馥。",
            "惹起新愁无著处，细与端相未足。",
            "俏不忍、游蝶飞扑。",
            "可惜伊家娇媚态，问天公、底事教幽独。",
            "待拉向，锦屏曲。"
        ],
        "notes": "",
        "id": "33f665d43d900ff03d55990c15c96943"
    },
    {
        "author": "卢炳",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "绿遍芳郊木。",
            "早红褪香乾，堪叹韶华瞬目。",
            "薄幸东皇缘底事，得恁匆匆去速。",
            "正永日、初长晴淑。",
            "尤忆夜来成梦处，记分明、浑似瑶台宿。",
            "人语静，燕双逐。",
            "纱窗一炷沈烟馥。",
            "拚淋浪剧饮，高枕春酲草屋。",
            "无计留春添怅望，空写新词叠幅。",
            "算负却、照妆画烛。",
            "欲说萦心些个事，恐教人、蹙损眉峰绿。",
            "慵倚遍，画阑曲。"
        ],
        "notes": "",
        "id": "aca1c9cf581231c3b271b1f9dbfe55f8"
    },
    {
        "author": "卢炳",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "猎猎霜风，濛濛晓雾。",
            "归来喜踏江南路。",
            "千林翠幄半红黄，试看青女工夫做。",
            "茅舍疏篱，竹边低户。",
            "谁家酒滴真珠露。",
            "旋酤一盏破清寒，趁晴同过黄花渡。"
        ],
        "notes": "",
        "id": "3c79b52f7206a733c015452fcdd1e3b1"
    },
    {
        "author": "卢炳",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "雅淡容仪，温柔情性。",
            "偏伊赋得多风韵。",
            "明眸剪水玉为肌，凤鞋弓小金莲衬。",
            "相见虽频，欢娱无定。",
            "蛮笺写了凭谁问。",
            "坚心好事有成时，须教人道都相称。"
        ],
        "notes": "",
        "id": "d00ef01f943ec2b5afb4b8e83e1f0156"
    },
    {
        "author": "卢炳",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "秋色人家，夕阳洲渚。",
            "西风催过黄华渡。",
            "江烟引素忽飞来，水禽破暝双双去。",
            "奔走红尘，栖迟羁旅。",
            "断肠犹忆江南句。",
            "白云低处雁回峰，明朝便踏潇湘路。"
        ],
        "notes": "",
        "id": "3fea12daef10179680e521589060e5fd"
    },
    {
        "author": "卢炳",
        "dynasty": "宋",
        "type": "词",
        "rhythmic": "醉蓬莱",
        "title": "",
        "preface": "",
        "paragraphs": [
            "正春回紫陌，瑞霭飞浮，暖风轻扇。",
            "皓月初圆，觉严城寒浅。",
            "采结鳌山，纱笼银烛，与□花争艳。",
            "午夜融和，红莲万顷，一齐开遍。",
            "讼简民熙，史君行乐，簇拥朱轮，旌旗辉暖。",
            "鼎沸笙歌，遏行云不散。",
            "咫尺泥封，促朝天陛，侍玉皇香案。",
            "来岁元宵，龙灯影里，金杯宜劝。"
        ],
        "notes": "",
        "id": "a07e172a6ba9d33c78407d08493decc2"
    },
    {
        "author": "卢炳",
        "dynasty": "宋",
        "type": "词",
        "rhythmic": "鹊桥仙",
        "title": "",
        "preface": "",
        "paragraphs": [
            "馀霞散绮，明河翻雪。",
            "隐隐鹊桥初结。",
            "牛郎织女两逢迎，□胜却、人间欢悦。",
            "一宵相会，经年离别。",
            "此语真成浪说。",
            "细思怎得似嫦娥，解独宿、广寒宫阙。"
        ],
        "notes": "",
        "id": "8b3dbae6afe719aae7761d6ef769495a"
    },
    {
        "author": "卢炳",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "阁雨浮云寒尚轻。",
            "商量雪意未全成。",
            "莫嫌竹外萧然处，忽有幽香透鼻清。",
            "诗兴逸，酒魂醒。",
            "主人留客更多情。",
            "不辞满引成痴客，且把梅花醉一觥。"
        ],
        "notes": "",
        "id": "e220076d0414b4fc9625cf87edf9bd79"
    },
    {
        "author": "卢炳",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "秋月明眸两鬓浓。",
            "衫儿贴体绉轻红。",
            "清声宛转歌金缕，纤手殷勤捧玉锺。",
            "娇娅姹，语惺松。",
            "酒香沸沸透羞容。",
            "刘郎莫恨相逢晚，且喜桃源路已通。"
        ],
        "notes": "",
        "id": "231ab146b2c2299ec1834370bea2528f"
    },
    {
        "author": "卢炳",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "初过清明春昼长。",
            "紫红香雾蔼华堂。",
            "朱颜阿母逢生旦，采戏儿孙捧寿觞。",
            "齐祝颂，喜平康。",
            "天教两鬓正苍苍。",
            "壶中日月应长久，笑看蟠桃几度芳。"
        ],
        "notes": "",
        "id": "50dbc0216bd1601ea9ecbd93f1df770d"
    }
]