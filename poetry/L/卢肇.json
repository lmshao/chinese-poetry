[
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "汉堤诗",
        "preface": "",
        "paragraphs": [
            "阴沴奸阳，来暴于襄。",
            "洎入大郛，波端若铓。",
            "触厚摧高，不知其防。",
            "骇溃颠委，万室皆毁。",
            "灶登蛟鼍，堂集鳣鲔。",
            "惟恩若雠，母不能子。",
            "洪溃既涸，闬闳其虚。",
            "以隳我堵，以剥我庐。",
            "酸伤顾望，若践丘墟。",
            "帝曰念嗟，朕日南顾。",
            "流灾降慝，天曷台怒。",
            "滔滔襄郊，捽我婴孺。",
            "于惟余甿，饥伤喘呼。",
            "斯为淫痍，孰往膏傅。",
            "惟汝元寮，佥举明哲。",
            "我公用谐，苴茅杖节。",
            "来视襄人，噢咻提挈。",
            "不日不月，咍乎抃悦。",
            "乃泳故隄，陷于沙泥。",
            "缺落坳圯，由东讫西。",
            "公曰呜呼，汉之有隄。",
            "实命襄人，不力乃力，则及乃身。",
            "具锸与畚，汉隄其新。",
            "帝廪有粟，帝府有缗。",
            "尔成尔隄，必锡尔勤。",
            "襄人怡怡，听命襄浒。",
            "背襄肩杵，奔走蹈舞。",
            "分之卒伍，令以麾鼓。",
            "寻尺既度，日月可数。",
            "登登嶪嶪，周旋上下。",
            "披岘斲楚，飞石挽土。",
            "举筑殷雷，骇汗霏雨。",
            "疲癃鳏独，奋有筋膂。",
            "呀吁来助，提筐负筥。",
            "不劳其劳，杂沓笑语。",
            "咸曰卢公，来赐我生。",
            "斯隄既成，蜿蜿而平。",
            "确尔山固，屹如云横。",
            "汉流虽狂，坚不可蚀。",
            "代千年亿，与天无极。",
            "惟公之隄，昔在人心。",
            "既筑既城，横之于南。",
            "萌渚不峻，此门不深。",
            "今复在兹，于汉之阴。",
            "斯堤已崇，兹民获祐。",
            "𫠜童相庆，室以完富。",
            "贻于襄人，愿保厥寿。",
            "繄公之功，赫焉如昼。",
            "捍此巨灾，崒若京阜。",
            "天子赐之，百姓载之。",
            "族孙作诗，昭示厥后。"
        ],
        "notes": "",
        "id": "5b4013e80d3fd59f6a952b4596967cca"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "题甘露寺",
        "preface": "",
        "paragraphs": [
            "北固岩端寺，佳名自上台。",
            "地从京口断，山到海门回。",
            "曙色烟中灭，潮声日下来。",
            "一隅通雉堞，千仞耸楼台。",
            "林暗疑降虎，江空想度杯。",
            "福庭增气象，仙磬落昭回。",
            "觉路花非染，流年景谩催。",
            "隋宫凋绿草，晋室散黄埃。",
            "西蜀波湍尽，东溟日月开。",
            "如登最高处，应得见蓬莱。"
        ],
        "notes": "",
        "id": "252794666a5cda6487f11941554d6832"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "江陵府初试澄心如水",
        "preface": "",
        "paragraphs": [
            "丹心何所喻，唯水并清虚。",
            "莫测千寻底，难知一勺初。",
            "内明非有物，上善本无鱼。",
            "澹泊随高下，波澜逐卷舒。",
            "养蒙方浩浩，出险每徐徐。",
            "若灌情田里，常流尽不如。"
        ],
        "notes": "",
        "id": "7bbd5b89f6831c9191df098489f27cb9"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "风不鸣条",
        "preface": "",
        "paragraphs": [
            "习习和风至，过条不自鸣。",
            "暗通青律起，远傍白苹生。",
            "拂树花仍落，经林鸟自惊。",
            "几牵萝蔓动，潜惹柳丝轻。",
            "入谷迷松响，开窗失竹声。",
            "薰弦方在御，万国仰皇情。"
        ],
        "notes": "",
        "id": "2737f139b8c4bc6637388860054e0030"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "别宜春赴举",
        "preface": "",
        "paragraphs": [
            "秋天草木正萧疎，西望秦关别旧居。",
            "筵上芳樽今日酒，箧中黄卷古人书。",
            "辞乡且伴衔芦雁，入海终为戴角鱼。",
            "长短九霄飞直上，不教毛羽落空虚。"
        ],
        "notes": "",
        "id": "57410b36f525aed7c37aaad2a9c86fcf"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "射策后作",
        "preface": "",
        "paragraphs": [
            "射策明时愧不才，敢期青律变寒灰。",
            "晴怜断雁侵云去，暖见醯鸡傍酒来。",
            "箭发尚忧杨叶远，愁生只恐杏花开。",
            "曲江春浅人游少，尽日看山醉独回。"
        ],
        "notes": "",
        "id": "3ad3d24c13c21bd12e1ce00481068845"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "和主司王起",
        "preface": "",
        "paragraphs": [
            "嵩高降德为时生，洪笔三题造化名。",
            "凤诏伫归专北极，骊珠搜得尽东瀛。",
            "褒衣已换金章贵，禁掖曾随玉树荣。",
            "明日定知同相印，青衿新列柳间营。"
        ],
        "notes": "",
        "id": "f2fe623e5658707ce1e42dcb75cbfb79"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "及第送潘图归宜春",
        "preface": "",
        "paragraphs": [
            "三载皇都恨食贫，北溟今日化穷鳞。",
            "青云乍喜逢知己，白社犹悲送故人。",
            "对酒共惊千里别，看花自感一枝春。",
            "君归为说龙门寺，雷雨初生电遶身。"
        ],
        "notes": "",
        "id": "288e50a4f579c9433af6032a67b2668e"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "将归宜春留题新安馆",
        "preface": "",
        "paragraphs": [
            "东里如今号郑乡，西家昔日近丘墙。",
            "芸台四部添新学，秘殿三年学老郎。",
            "天外鸳鸾愁不见，山中云鹤喜相忘。",
            "犹张皂盖归蓬荜，直谓时无许子将。"
        ],
        "notes": "",
        "id": "5c5ec8f8abb32ad00a67d807a5db374c"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "竞渡诗",
        "preface": "",
        "paragraphs": [
            "石溪久住思端午，馆驿楼前看发机。",
            "鼙鼓动时雷隐隐，兽头凌处雪微微。",
            "冲波突出入齐[譀]，跃浪争先鸟退飞。",
            "向道是龙刚不信，果然夺得锦标归。"
        ],
        "notes": "",
        "id": "1266da3515313d8a4e9506326325736d"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "除歙州途中寄座主王侍郎",
        "preface": "",
        "paragraphs": [
            "忽忝专城奉六条，自怜出谷屡迁乔。",
            "驱车虽道还家近，捧日惟愁去国遥。",
            "朱户昨经新棨戟，风帆常觉恋箪瓢。",
            "江天夜夜知消息，长见台星在碧霄。"
        ],
        "notes": "",
        "id": "d4479a113895a5f8438d21e8a1c4a1d3"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "御沟水",
        "preface": "",
        "paragraphs": [
            "万壑朝溟海，萦回岁月多。",
            "无如此沟水，咫尺奉天波。"
        ],
        "notes": "",
        "id": "4667e956f4d4c7ba764f4cccddd0c94b"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "杨柳枝",
        "preface": "",
        "paragraphs": [
            "青鸟泉边草木春，黄云塞上是征人。",
            "归来若得长条赠，不惮风霜与苦辛。"
        ],
        "notes": "",
        "id": "370c445ac4639ddd869a50981bf76200"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "新植红茶花偶出被人移去以诗索之",
        "preface": "",
        "paragraphs": [
            "严恨柴门一树花，便随香远逐香车。",
            "花如解语还应道，欺我郎君不在家。"
        ],
        "notes": "",
        "id": "b820ea986106ad7bed137f4b15a06d73"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "戏题",
        "preface": "",
        "paragraphs": [
            "神女初离碧玉堦，彤云犹拥牡丹鞋。",
            "知道相公怜玉腕，强将纤手整金钗。"
        ],
        "notes": "",
        "id": "7201a16686acd7b80efea1feed23c9a9"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "成名后作",
        "preface": "",
        "paragraphs": [
            "桂在蟾宫不可攀，功成业熟也何难。",
            "今朝折得东归去，共与乡闾年少看。"
        ],
        "notes": "",
        "id": "c8ccf8355e64bda748f884a132a655c4"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "登祝融寺兰若",
        "preface": "",
        "paragraphs": [
            "祝融绝顶万余层，策杖攀萝步步登。",
            "行到月宫霞外寺，白云相伴两三僧。"
        ],
        "notes": "",
        "id": "917317243045c750cf21ab5f6677e86b"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "被谪连州",
        "preface": "",
        "paragraphs": [
            "黄绢外孙翻得罪，华颠故老莫相嗤。",
            "连州万里无亲戚，旧识唯应有荔枝。"
        ],
        "notes": "",
        "id": "b78219485d35eace1924d770e13fa1f4"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "谪后再书一绝",
        "preface": "",
        "paragraphs": [
            "崆峒道士悮烧丹，赤鼠黄牙几许难。",
            "坠堕阎浮南斗下，不知何事犯星官。"
        ],
        "notes": "",
        "id": "9ba961b34afec9ae5348f9f4be9aef8f"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "题清远峡观音院二首 一",
        "preface": "",
        "paragraphs": [
            "清潭洞澈深千丈，危岫攀萝上几层。",
            "秋尽更无黄叶树，夜阑唯对白头僧。"
        ],
        "notes": "",
        "id": "199c83a209133e5519cb0696875d9b37"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "题清远峡观音院二首 二",
        "preface": "",
        "paragraphs": [
            "风入古松添急雨，月临虚槛背残灯。",
            "老猨啸狖还欺客，来撼窗前百尺藤。"
        ],
        "notes": "",
        "id": "d60f7bd42227742685d4861726f43fb2"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "喜杨舍人入翰林",
        "preface": "",
        "paragraphs": [
            "御笔亲批翰长衔，夜开金殿送瑶缄。",
            "平明玉案临宣室，已见龙光出傅岩。"
        ],
        "notes": "",
        "id": "87b1212ad511047aff029fc61db0bc82"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "谪连州书春牛榜子",
        "preface": "",
        "paragraphs": [
            "阳和未解逐民忧，雪满群山对白头。",
            "不得职田饥欲死，儿侬何事打春牛。"
        ],
        "notes": "",
        "id": "c60166487f3d83ee4224e78c52a5b197"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "送弟",
        "preface": "",
        "paragraphs": [
            "去日家无担石储，汝须勤苦事樵渔。",
            "古人尽向尘中远，白日耕田夜读书。"
        ],
        "notes": "",
        "id": "faac4bc091ac3c60a6dcf63044c95c9d"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "牧童",
        "preface": "",
        "paragraphs": [
            "谁人得似牧童心，牛上横眠秋听深。",
            "时复往来吹一曲，何愁南北不知音。"
        ],
        "notes": "",
        "id": "07ee299b427c21850e6afbd26d7bb4ca"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "嘲小儿",
        "preface": "",
        "paragraphs": [
            "贪生只爱眼前珍，不觉风光度岁频。",
            "昨日见来骑竹马，今朝早是有年人。"
        ],
        "notes": "",
        "id": "6943e42efe5ac21ea569e1bb322f3ed6"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "金钱花",
        "preface": "",
        "paragraphs": [
            "轮郭休夸四字书，红窠写出对庭除。",
            "时时买得佳人笑，本色金钱却不如。"
        ],
        "notes": "",
        "id": "4fb6bfa1ab5f42451483fb2a476b7e53"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "木笔花",
        "preface": "",
        "paragraphs": [
            "媆如新竹管初齐，粉腻红轻样可携。",
            "谁与诗人偎槛看，好于牋墨并分题。"
        ],
        "notes": "",
        "id": "1bfc7455355d06be2070cce82a18f35f"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "君梦涔阳月，中秋忆棹歌。",
            "妙吹应谐凤，工书定得鹅。",
            "亭边古木昼阴阴，亭下寒潭百丈深。",
            "黄菊旧连陶令宅，青山遥负向平心。"
        ],
        "notes": "",
        "id": "4435aa4ba9de2127bf112ff643ff1aea"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "嘲游使君",
        "preface": "",
        "paragraphs": [
            "白帝城头二月时，忍教清醒看花枝。",
            "莫言世上无袁许，客子由来是相师。"
        ],
        "notes": "",
        "id": "e87be91d77e3a1749b4b4d3cabaa06fd"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "耸翠峰题石（原注：峰在袁州府城西三十里。）",
        "preface": "",
        "paragraphs": [
            "耸翠峰高千百尺，四时常似莓蓝色。",
            "卓然万古镇祗园，世代鬼工驱不得。",
            "巍巍直上插青天，远疑似与天相连。",
            "韎临下视群山小，千里平铺在眼（一作「目」）前。",
            "藤蔓交加生薜荔，土毛苍藓相蒙蔽。",
            "风翦云开雨歇时，飞出一山新翡翠。",
            "日回影倒落前溪，烟波湛湛浸琉璃。",
            "更将何物可比类，分明一只擎天柱。"
        ],
        "notes": "",
        "id": "15308c763b36af1b07da01508d5cbd89"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "绿阴亭",
        "preface": "",
        "paragraphs": [
            "亭边古木昼阴阴，亭下寒潭百丈深。",
            "黄菊近连陶令宅，青山遥负（一作「偿」）向平心。",
            "人归别浦村烟敛，鱼跃澄波槛水沈。",
            "更爱玉琴调惠政，为君登此一开襟。",
            "（按《全唐诗》止有前四句，今从《临江府志》录全。",
            "）（《全唐诗续补遗》卷十据《隆庆临江府志》卷十三收此诗，题下注：「在新喻县右，俯临袁江。",
            "」「亭边」作「亭间」，「百丈」作「百尺」，「近连」作「旧连」，「向平」作「子平」，「槛水」作「槛影」。",
            "今删彼存此。",
            "）。"
        ],
        "notes": "",
        "id": "ca12a2f5bca8ac62ddbe473a0fbc7056"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "吊进士杨邺",
        "preface": "",
        "paragraphs": [
            "名未荣身亲在堂，九重泉路去何忙。",
            "夫妻镜里鸾分影，兄弟云中雁断行。",
            "林木萧疏花失色，池亭牢落月无光。",
            "思君欲向灵山哭，又恐猿闻更断肠。"
        ],
        "notes": "",
        "id": "d73953d003b43956cd767d6a568d110b"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "戏宜春李令求厅前杜鹃",
        "preface": "",
        "paragraphs": [
            "杜家有女小名鹃，生在陶公吏案前。",
            "百里望风惊调态，千金买笑惬当筵。",
            "预防户外锄兰地，莫把篱东种菊田。",
            "为问河阳妖艳主，聘财却（一作「都」）要几多钱？",
            "（以上四诗均见《豫章丛书》《袁州二唐人集》中《文标集》卷下。",
            "）。"
        ],
        "notes": "",
        "id": "85015a90bf305815e6caeb13e3ae68d0"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "牡丹",
        "preface": "",
        "paragraphs": [
            "绝代祇西子，众芳唯牡丹。",
            "月中虚有桂，天上谩夸兰。",
            "夜濯金波满，朝倾玉露残。",
            "性应轻菡萏，根本是琅玕。",
            "夺日霞千片，[凌]（陵）风绮一端。",
            "稍宜经（一作「沾」）宿雨，偏觉耐春寒。",
            "见说开元岁，初令植御栏，贵妃娇欲比，侍女妬羞看。",
            "巧类鸳机织，光攒射月团。",
            "渐移公子第，还种杏花坛。",
            "豪士倾囊买，贫儒假乘观。",
            "叶藏梧际凤，枝动镜中鸾。",
            "似笑宾初至，如愁酒欲阑。",
            "诗人忘芍药，释子媿梅檀。",
            "酷烈宜名寿，姿容想姓潘。",
            "素光翻露羽，丹燄赩鸡冠。",
            "鷰拂惊还语，蜂贪困未安。",
            "傥令红脸笑，兼解翠眉攒。",
            "少长呈连萼，娇矜寄合欢。",
            "息肩移九轨，无胫到千官。",
            "日耀香房折，风披蘂粉干。",
            "好酬青玉案，称贮碧冰盘。",
            "璧要连城与，[珠]（殊）堪十斛判。",
            "更思初甲拆，那得异泥蟠。",
            "骚咏应遗恨，农经祇粗刊。",
            "鲁般雕不得，延寿笔将殚。",
            "醉客同攀折，佳人惜犯干。",
            "始知来苑圃，全胜在林峦。",
            "泥潭当浇洒，庭除又绰宽。",
            "若将桃李并，方觉效嚬难。",
            "（见《文苑英华》卷三二一）。"
        ],
        "notes": "",
        "id": "44a15b74c59830e78ad1ca8ce403cb9e"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "送李群玉",
        "preface": "",
        "paragraphs": [
            "君梦涔阳月，中秋忆[棹歌]（归棹）。",
            "铅黄辞秘府，诗酒寄沧波。",
            "妙吹应谐凤，工书定得鹅。",
            "[□□□□□，□□□□□。",
            "]（详附按）（按：此诗诗题及前四句，出宋王象之《舆地纪胜》卷七十。",
            "「归棹」二字不韵，从《全唐诗》卷五五一引《岳州府志》改。",
            "「妙吹」二句，出宋钱易《南部新书》卷乙。",
            "详诗意及押韵，与前四句应为一首。",
            "原诗应为五律，末二句缺。",
            "「君梦」、「妙吹」二联，《全唐诗》已收入。",
            "）。"
        ],
        "notes": "",
        "id": "1487b8e2a69502b89a064c9d5722d010"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "病马",
        "preface": "",
        "paragraphs": [
            "尘土卧多毛已（一作「色」）暗，风霜受尽眼犹（一作「光」）明。",
            "（见陆游《渭南文集》卷二八《跋唐卢肇集》引）（〖1〗陆游跋云：「子发尝谪春州，而集中误作『青州』，盖字之误也。",
            "《题清远峡观音院诗》，作『青州远峡』，则又因州名而妄窜定也。",
            "前辈谓印本之害，一误之后，遂无别本可证，真知言哉！《病马诗》云〖略〗。",
            "足为当时佳句。",
            "此本乃以『已』为『色』，『犹』为『光』，坏尽一篇语意，未必非妄校之罪也。",
            "可胜叹哉！庆元庚申二月三日，放翁灯下书。",
            "」按：《吟窗杂录》引《诗中旨格》收此二句为秦韬玉诗，见本书卷三十三。",
            "）。"
        ],
        "notes": "",
        "id": "06829183166cb9eee3e90d96f2586cb8"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "咤姚岩杰诗",
        "preface": "",
        "paragraphs": [
            "明月照巴山。",
            "（见《唐摭言》卷十）。"
        ],
        "notes": "",
        "id": "bad65049c0f0cc9d375294a2d3846b5c"
    },
    {
        "author": "卢肇",
        "dynasty": "唐",
        "type": "诗",
        "rhythmic": "",
        "title": "题云峰寺",
        "preface": "",
        "paragraphs": [
            "朔风振林壑，楼殿虚无间。",
            "半夜云开月，流水满空山。",
            "（民国重刊明弘治《衡山县志》卷六。",
            "此诗承陶敏先生录示）。"
        ],
        "notes": "",
        "id": "fb75587efd7ffe5d26195ff6f54c6664"
    }
]