[
    {
        "author": "李贾",
        "dynasty": "宋",
        "type": "诗",
        "rhythmic": "",
        "title": "题式之诗卷后",
        "preface": "",
        "paragraphs": [
            "矫首天地间，凄其望终古。",
            "前辈久零落，斯文日榛莽。",
            "戴君天台秀，忽向南方来。",
            "老气横九州，胸次何崔嵬。",
            "藻□晚更奇，崩腾豁高趣。",
            "疑是赤城霞，飘飖堕章句。",
            "白首一孤剑，谁人荐子虚。",
            "有时杯酒间，高论倾淮湖。",
            "既有四海名，何惭万锺乐。",
            "君看荣与贱，千载俱冥漠。"
        ],
        "notes": "",
        "id": "1361ce0c632a9d88b23fb1268d6cb7d2"
    }
]