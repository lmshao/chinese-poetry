[
    {
        "author": "黎善夫",
        "dynasty": "宋",
        "type": "诗",
        "rhythmic": "",
        "title": "挽赵秋晓  其一",
        "preface": "",
        "paragraphs": [
            "年时父子记同登，讵意天从杞国倾。",
            "辇路春风三月梦，山庄夜雨十年灯。",
            "率更帖墨知魁梧，庾信文章迈老成。",
            "二妙风流今已矣，薤歌赋罢泪沾膺。"
        ],
        "notes": "",
        "id": "b12f6f5cd2c08c591455805de6dfa773"
    },
    {
        "author": "黎善夫",
        "dynasty": "宋",
        "type": "诗",
        "rhythmic": "",
        "title": "挽赵秋晓  其二",
        "preface": "",
        "paragraphs": [
            "十载荒村共乱离，云龙上下忆追随。",
            "生前已饱撞钟问，死后方传复瓿诗。",
            "此夕巷歌谁忍发，他年邻笛自应悲。",
            "伤心岂为幽冥负，重为斯文一涕洟。"
        ],
        "notes": "",
        "id": "511ac2181a36341e8ad926cfee1f42bb"
    }
]