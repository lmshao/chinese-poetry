[
    {
        "author": "刘将孙",
        "dynasty": "宋",
        "type": "词",
        "rhythmic": "八声甘州",
        "title": "",
        "preface": "",
        "paragraphs": [
            "又江南、三月更明朝，便已是南风。",
            "拟强驻韶光，狂追柳絮，卧占残红。",
            "早向尊前沈醉，莫听五更钟。",
            "赢得春工笑，恼杀渠侬。",
            "只道春风不改，□年来岁去，柳密花浓。",
            "但沈腰潘鬓，无复旧时容。",
            "春还是、多情多恨，便不教、绿满洛阳宫。",
            "只消得，无情风雨，断送匆匆。"
        ],
        "notes": "",
        "id": "e144836678d4ee64d885a7147fd52ee5"
    },
    {
        "author": "刘将孙",
        "dynasty": "宋",
        "type": "词",
        "rhythmic": "八声甘州",
        "title": "",
        "preface": "",
        "paragraphs": [
            "看东风、天上放梅开，经岁又新成。",
            "笑柳眼迷青，桃腮改白，蝶舞尘惊。",
            "任是万红千紫，无力与春争。",
            "想建章鳷鹊，犹是残霙。",
            "不比腊前憔悴，拨寒炉榾柮，茶薄烟清。",
            "快玉龙战罢，四野迥收兵。",
            "望红花、扶桑国里，玉玲珑、□□海天平。",
            "晴窗下，疏疏花雨，滴滴春声。"
        ],
        "notes": "",
        "id": "477b1ab6ff9441d54c95efe04b6439eb"
    },
    {
        "author": "刘将孙",
        "dynasty": "宋",
        "type": "词",
        "rhythmic": "八声甘州",
        "title": "",
        "preface": "",
        "paragraphs": [
            "不看萸、把酒对名山，无帽厌西风。",
            "渺四海故人，一尊今雨，万里长空。",
            "宇宙此山此日，今夕几人同。",
            "举世谁不醉，独属陶公。",
            "当日白衣几许，漫凄其寄兴，落日篱东。",
            "抚停云六合，借醉托孤踪。",
            "□吊古、不须多感，□古人、那得共杯中。",
            "拚酩酊，明年此会，谁此从容。"
        ],
        "notes": "",
        "id": "17ef45ab309e9fc2774318fb921d3256"
    },
    {
        "author": "刘将孙",
        "dynasty": "宋",
        "type": "词",
        "rhythmic": "六州歌头",
        "title": "",
        "preface": "",
        "paragraphs": [
            "天涯倦客，如梦说今宵。",
            "承平事，车尘涨，马鸣萧。",
            "火城朝。",
            "狂歌闲嬉笑，平康客，五陵侠，闲相待，沙河路，灞陵桥。",
            "万眼琉璃，目眩去闲买，一翦梅烧。",
            "数金蛾彩蝶，簇带那人娇。",
            "说著魂销。",
            "掩鲛绡。",
            "波翻海，尘换世，铜仙泪，铁心娆。",
            "渺何地，跢朱履，解金貂。",
            "步宫腰。",
            "瑶池惊燕罢，瓶落井，箭离弨。",
            "灯楼倒，吴儿老，绛都迢。",
            "点点梅梢残雪，似东风、吹恨难消。",
            "悄山村渔火，风鬓立春宵。",
            "绕寒潮。"
        ],
        "notes": "",
        "id": "5752edf3f9730f80818cad35732e2839"
    },
    {
        "author": "刘将孙",
        "dynasty": "宋",
        "type": "词",
        "rhythmic": "南乡子",
        "title": "",
        "preface": "",
        "paragraphs": [
            "山色泛秋光。",
            "点点东篱菊又黄。",
            "岁月欺人如此去，堂堂。",
            "一事无成两鬓霜。",
            "佳节共持觞。",
            "无限杯供有限狂。",
            "明月明年诗句苦，茫茫。",
            "细把茱萸感慨长。"
        ],
        "notes": "",
        "id": "03e41c9006993f052cfaa6a463ecbc6a"
    },
    {
        "author": "刘将孙",
        "dynasty": "宋",
        "type": "词",
        "rhythmic": "忆旧游",
        "title": "",
        "preface": "",
        "paragraphs": [
            "正落花时节，憔悴东风，绿满愁痕。",
            "悄客梦惊呼伴侣，断鸿有约，回泊归云。",
            "江空共道惆怅，夜雨隔篷闻。",
            "尽世外纵横，人间恩怨，细酌重论。",
            "叹他乡异县，渺旧雨新知，历落情真。",
            "匆匆那忍别，料当君思我，我亦思君。",
            "人生自非麋鹿，无计久同群。",
            "此去重销魂，黄昏细雨人闭门。"
        ],
        "notes": "",
        "id": "acd11c0cfd0d1a8b29c353e839f7d32f"
    },
    {
        "author": "刘将孙",
        "dynasty": "宋",
        "type": "词",
        "rhythmic": "摸鱼儿",
        "title": "",
        "preface": "",
        "paragraphs": [
            "甚平生、风流谢客，刀头梦送酸楚。",
            "不堪又得花间曲，猛忆云英霜杵。",
            "闲情赋。",
            "谁催就月明，云鬓犀梳吐。",
            "才情几许。",
            "待遗策重来，吹箫一弄，鸾凤共轻举。",
            "留春住。",
            "买得绿波南浦。",
            "黄金□散如土。",
            "蔷薇洞口三生路。",
            "无奈春光顿阻。",
            "新□绪。",
            "也待见东邻，花艳墙低处。",
            "东风看取。",
            "便娇送飞梭，半携编贝，笑咏尚高古。"
        ],
        "notes": "",
        "id": "1f1fd897666f01522ff705d02e0fde2d"
    },
    {
        "author": "刘将孙",
        "dynasty": "宋",
        "type": "词",
        "rhythmic": "摸鱼儿",
        "title": "",
        "preface": "",
        "paragraphs": [
            "雨萧萧、春寒欲暮。",
            "杜鹃声转□□。",
            "东风与汝何恩怨，强管人间去住。",
            "行且去。",
            "漫憔悴十年，愁得身成树。",
            "青青故宇。",
            "看浩荡灵修，徘徊落日，不乐复何故。",
            "曾听处。",
            "少日京华行路。",
            "青灯梦断无语。",
            "风林飒飒鸡声乱，摇落壮心如土。",
            "今又古。",
            "任啼到天明，清血流红雨。",
            "人生几许。",
            "且赢得刘郎，看花眼惯，懒复赋前度。"
        ],
        "notes": "",
        "id": "fab0562c2c92aaeac7215657dc62caaf"
    },
    {
        "author": "刘将孙",
        "dynasty": "宋",
        "type": "词",
        "rhythmic": "摸鱼儿",
        "title": "",
        "preface": "",
        "paragraphs": [
            "又匆匆、一番元夕，无灯更愁风雨。",
            "人间天上无归梦，惟有春来春去。",
            "愁不语。",
            "漫泪湿香绡，□草人何许。",
            "百年胜处。",
            "还更有琉璃，春棚月架，万眼蝶罗否。",
            "风流事，孤负后来儿女。",
            "可怜薄命三五。",
            "千金无买吴呆处，更说龙飞凤舞。",
            "今又古。",
            "便剩有才情，无分登楼赋。",
            "春醪独抚。",
            "也难觅阿瞒，肯容狂客，醉里试歌舞。"
        ],
        "notes": "",
        "id": "f1c2a88de2ceba4a1629f606c7b1581c"
    },
    {
        "author": "刘将孙",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "摇风犹似旆，倾雨不成盘。",
            "西风未禁十日，早作背时看。",
            "寂寞六郎秋扇，牵补灵均破屋，风露半襟寒。",
            "坐感青年晚，不但翠云残。",
            "叹此君，深隐映，早阑珊。",
            "人间受尽炎热，暑夕几恁阑。",
            "待得良宵灏气，正是好天良月，红到绿垂乾。",
            "摇落从此始，感慨不能闲。"
        ],
        "notes": "",
        "id": "d7d7f25177236a545c87b93a9e1887f2"
    },
    {
        "author": "刘将孙",
        "dynasty": "宋",
        "type": "词",
        "rhythmic": "江城子",
        "title": "",
        "preface": "",
        "paragraphs": [
            "云涛白凤贺瑶池。",
            "仗葳蕤。",
            "路芳菲。",
            "十月温汤，赐浴卸罗衣。",
            "半点檀心天一笑，琼奴弱，玉环肥。",
            "风流谁合婿金闺。",
            "露将晞。",
            "雪争晖。",
            "贝阙珠宫，环佩月中归。",
            "误杀洛滨狂子建，情脉脉，恨依依。"
        ],
        "notes": "",
        "id": "696b23e2691dcc8bf7b7cf3c59459c87"
    },
    {
        "author": "刘将孙",
        "dynasty": "宋",
        "type": "词",
        "rhythmic": "江城梅花引",
        "title": "",
        "preface": "",
        "paragraphs": [
            "明霞回雨霁秋空。",
            "笑难逢。",
            "步城东。",
            "直上翠微，客有可人同。",
            "回首向来轻节序，筋力异，心犹在，愧鬓蓬。",
            "悲年冉冉江滚滚。",
            "骑台平，蒋陵冷。",
            "天高年晚，山河险，烟雾冥濛。",
            "一幅乌纱，闲著傲西风。",
            "古往今来只如此，便潦倒，渺乾坤，醉眼中。"
        ],
        "notes": "",
        "id": "f70c98bdd327d5c97258458813824329"
    },
    {
        "author": "刘将孙",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "流水断桥，坏壁春风，一曲韦娘。",
            "记宰相开元，弄权疮痏，全家骆谷，追骑仓皇。",
            "彩凤随鸦，琼奴失意，可似人间白面郎。",
            "知他是，燕南牧马，塞北驱羊。",
            "啼痕自诉衷肠。",
            "尚把笔低徊愧下堂。",
            "叹国手无棋，危涂何策，书窗如梦，世路方长。",
            "青冢琵琶，穹庐笳拍，未比渠侬泪万行。",
            "二十载，竟何时委玉，何地埋香。"
        ],
        "notes": "",
        "id": "660a093bc0548f660d404847c75f32e0"
    },
    {
        "author": "刘将孙",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "十月雪堂，将归临皋，二客从坡。",
            "适薄暮得鱼，细鳞巨口，新霜脱叶，月步行歌。",
            "有客无肴，有肴无酒，如此风清月白何。",
            "归谋妇，得旧藏斗酒，重载婆娑。",
            "登虬踞虎嵯峨。",
            "更凭醉攀翻栖鹘窠。",
            "曾岁月几何，江流断岸，山川非昔，夜啸扪萝。",
            "孤鹤横江，羽衣入梦，应悟飞鸣昔我过。",
            "开户视，但寂寥四顾，万顷烟波。"
        ],
        "notes": "",
        "id": "a641f1067bfbfc687c8241421ca4f98f"
    },
    {
        "author": "刘将孙",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "壬戌之秋，七夕既望，苏子泛舟。",
            "正赤壁风清，举杯属客，东山月上，遗世乘流。",
            "桂棹叩舷，洞箫倚和，何事呜呜怨泣幽。",
            "悄危坐，抚苍苍东望，渺渺荆州。",
            "客云天地蜉蝣。",
            "记千里舳舻旗帜浮。",
            "叹孟德周郎，英雄安在，武昌夏口，山水相缪。",
            "客亦知夫，盈虚如彼，山月江风有尽不。",
            "喜更酌，任东方既白，与子遨游。"
        ],
        "notes": "",
        "id": "2f712ed27e7d781c6dcabdf08ba1913b"
    },
    {
        "author": "刘将孙",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "千里酸风，茂陵客、咸阳古道。",
            "宫门夜、马嘶无迹，东关云晓。",
            "牵上魏车将汉月，忆君清泪知多少。",
            "怅土花、三十六宫墙，秋风袅。",
            "浥露兰，啼痕绕。",
            "画阑桂，雕香早。",
            "便天还知道，和天也老。",
            "独出携盘谁送客，刘郎陵上烟迷草。",
            "悄渭城、已远月荒凉，波声小。"
        ],
        "notes": "",
        "id": "81036849eb3af2c3a0521063efc0cecd"
    },
    {
        "author": "刘将孙",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "南浦绿波，只断送、行人行色。",
            "虽只是、鹏抟九万，天池春碧。",
            "鸾侣凤朋争快睹，鸥盟鹭宿空曾识。",
            "到玉堂、天上念西江，今非昔。",
            "公去也，宁怀别。",
            "人感旧，情空切。",
            "但岁寒松柏，相期茂悦。",
            "好在莫偿尘土债，风流宁可金门客。",
            "俯人间、大暑少清风，多炎热。"
        ],
        "notes": "",
        "id": "903c82f92af1a70c7f05b26ae846d0c5"
    },
    {
        "author": "刘将孙",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "正好花时，忽办得、匆匆来去。",
            "道一往无情，却又别颦愁妩。",
            "四海云鬟高样髻，长思红袖□分路。",
            "怪近来、不怨客毡寒，婵娟误。",
            "黄花约，终难据。",
            "曾未肯，清园住。",
            "只昼思夜梦，浅斟低诉。",
            "莲子擘开谁在意，徐娘一笑来何暮。",
            "又争知、寂寞白头吟，寒机素。"
        ],
        "notes": "",
        "id": "0ba5c4b6efd87b40094123b7edf23714"
    },
    {
        "author": "刘将孙",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "水际轻烟，沙边微雨。",
            "荷花芳草垂杨渡。",
            "多情移徙忽成愁，依稀恰是西湖路。",
            "血染红笺，泪题锦句。",
            "西湖岂忆相思苦。",
            "只应幽梦解重来，梦中不识从何去。"
        ],
        "notes": "",
        "id": "bca7bb93038c37d6b682ea83c157dd46"
    },
    {
        "author": "刘将孙",
        "dynasty": "宋",
        "type": "词",
        "rhythmic": "金缕曲・贺新郎",
        "title": "",
        "preface": "",
        "paragraphs": [
            "我老无能矣。",
            "叹人生、得开笑口，一年闲几。",
            "去景悠悠如有待，白发已非春事。",
            "便一笑、何曾是喜。",
            "我本渔樵孟诸野，向举家、尽叹今如是，空自苦，有谁似。",
            "堆堆独坐文书里。",
            "是无能、爱闲爱静，清时有味。",
            "出处古今无真是，往往君言有理。",
            "看攘臂、后来锋起。",
            "汉晋唐虞一杯水，只鲁连、犹未知之耳。",
            "况碌碌，共馀子。"
        ],
        "notes": "",
        "id": "d12d3bc5d12c13927b805659c38fb2f8"
    },
    {
        "author": "刘将孙",
        "dynasty": "宋",
        "type": "词",
        "rhythmic": "阮郎归",
        "title": "",
        "preface": "",
        "paragraphs": [
            "斜阳江路柳青青。",
            "传杯那放停。",
            "上船不记送人行。",
            "南风吹酒醒。",
            "江曲曲，路萦萦。",
            "月明潮水生。",
            "送将残梦作浮萍。",
            "角声何处城。"
        ],
        "notes": "",
        "id": "2e34025281dd135f21e954d84623c744"
    }
]