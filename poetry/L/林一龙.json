[
    {
        "author": "林一龙",
        "dynasty": "宋",
        "type": "诗",
        "rhythmic": "",
        "title": "观海",
        "preface": "",
        "paragraphs": [
            "昔者吾夫子，浮海思乘桴。",
            "彼美鲁仲连，蹈海耻帝呼。",
            "寥寥千载间，此意霜月孤。",
            "而我欲涉海，夫岂夫子徒。",
            "长风吹我帆，高浪拍我舻。",
            "所愿鸥鸟同，浩荡烟中徂。"
        ],
        "notes": "",
        "id": "8e2f32cb5bfef134533f053278e2192d"
    },
    {
        "author": "林一龙",
        "dynasty": "宋",
        "type": "诗",
        "rhythmic": "",
        "title": "山中听风",
        "preface": "",
        "paragraphs": [
            "空山号朔风，烟火深夜寒。",
            "门掩忽自开，划然动双镮。",
            "倚崖数竿竹，戛击摧琅玕。",
            "落叶卷地起，高枝如人攀。",
            "谡谡听已远，复在窗户间。"
        ],
        "notes": "",
        "id": "57cb55e0e1119fe90dbe3be44a49014c"
    },
    {
        "author": "林一龙",
        "dynasty": "宋",
        "type": "诗",
        "rhythmic": "",
        "title": "山中夜坐",
        "preface": "",
        "paragraphs": [
            "寒滩远嘶月，遗响到岩壁。",
            "悠悠千古心，悄悄一卷易。",
            "灯微夜气分，星冷山露滴。",
            "危坐独何为，人间睡方黑。"
        ],
        "notes": "",
        "id": "3f3af3f673e3deb2d8a4462c381ee70a"
    },
    {
        "author": "林一龙",
        "dynasty": "宋",
        "type": "诗",
        "rhythmic": "",
        "title": "次韵饮水登万象亭之什",
        "preface": "",
        "paragraphs": [
            "黯淡是州城，川原一望平。",
            "天高众峰逼，人立片云生。",
            "拂石同僧坐，移筇避蚁行。",
            "岩阿有泉眼，不改旧时清。"
        ],
        "notes": "",
        "id": "753f169d9b732d45183cdab6ee36900b"
    },
    {
        "author": "林一龙",
        "dynasty": "宋",
        "type": "诗",
        "rhythmic": "",
        "title": "越中吟",
        "preface": "",
        "paragraphs": [
            "跨浙远来瞰东极，禹穴云生海东碧。",
            "白玉空为越土尘，青山不改秦时色。",
            "越王台上几秋霜，秦皇楼边多夕阳。",
            "世事茫茫今复古，断烟衰草共凄凉。"
        ],
        "notes": "",
        "id": "8f4df2f9b0a9c8e675b5e41afa07ab53"
    },
    {
        "author": "林一龙",
        "dynasty": "宋",
        "type": "诗",
        "rhythmic": "",
        "title": "夜坐吟",
        "preface": "",
        "paragraphs": [
            "山寒雨点半成雪，石冷泉流旋作冰。",
            "坐至夜分眠不得，荧然欲灭案头灯。"
        ],
        "notes": "",
        "id": "3a0fd6480d5412ea88e008014e441724"
    },
    {
        "author": "林一龙",
        "dynasty": "宋",
        "type": "诗",
        "rhythmic": "",
        "title": "十四夜观月张氏楼",
        "preface": "",
        "paragraphs": [
            "只隔中秋一夕间，蟾光应未少清寒。",
            "时人不会盈虚意，不到团圆不肯看。"
        ],
        "notes": "",
        "id": "587569639fedc263a44d26041779cb65"
    },
    {
        "author": "林一龙",
        "dynasty": "宋",
        "type": "诗",
        "rhythmic": "",
        "title": "西省荼䕷架上残雪可爱戏呈诸友人",
        "preface": "",
        "paragraphs": [
            "酴醿花底当年事，夜雪模糊照石阑。",
            "北省今朝枝上雪，还揩病眼作花看。"
        ],
        "notes": "",
        "id": "38828ceb470d88688e59f9d4cdbd3ad4"
    }
]