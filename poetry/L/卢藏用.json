[
    {
        "author": "卢藏用",
        "dynasty": "唐",
        "type": "诗",
        "rhythmic": "",
        "title": "九日幸临渭亭登高应制得开字",
        "preface": "",
        "paragraphs": [
            "上月重阳满，中天万乘来。",
            "萸依佩里发，菊向酒边开。",
            "圣泽烟云动，宸文象纬回。",
            "小臣无以荅，愿奉亿千杯。"
        ],
        "notes": "",
        "id": "00d98679bb90d45fb5310515e5bdacba"
    },
    {
        "author": "卢藏用",
        "dynasty": "唐",
        "type": "诗",
        "rhythmic": "",
        "title": "奉和九月九日登慈恩寺浮图应制",
        "preface": "",
        "paragraphs": [
            "化塔龙山起，中天凤辇迂。",
            "彩旒牵画刹，杂珮冒香萸。",
            "宝叶擎千座，金英渍百盂。",
            "秋云飘圣藻，霄极捧连珠。"
        ],
        "notes": "",
        "id": "216848467246392bd6da658ed8584cf9"
    },
    {
        "author": "卢藏用",
        "dynasty": "唐",
        "type": "诗",
        "rhythmic": "",
        "title": "宋主簿鸣臯梦赵六予未及报而陈子云亡今追为此诗荅宋兼贻平昔游旧",
        "preface": "",
        "paragraphs": [
            "暮川罕停波，朝云无留色。",
            "故人琴与诗，可存不可识。",
            "识心尚可亲，琴诗非故人。",
            "鸣臯初梦赵，蜀国已悲陈。",
            "感化伤沦灭，魂交惜未申。",
            "冥期失幽报，兹理复今晨。",
            "前嗟成后泣，已矣将何及。",
            "旧感与新悲，虚怀酬昔时。",
            "赵侯鸿宝气，独负青云姿。",
            "群有含妙识，众象悬清机。",
            "雄谈尽物变，精义解人颐。",
            "在阴既独善，幽跃自为疑。",
            "踠彼千里足，伤哉一尉欺。",
            "陈生富清理，卓荦兼文史。",
            "思缛巫山云，调逸岷江水。",
            "铿锵哀忠义，感激怀知己。",
            "负劒登蓟门，孤游入燕市。",
            "浩歌去京国，归守西山趾。",
            "幽居探元化，立言见千祀。",
            "埋没经济情，良图竟云已。",
            "坐忆平生游，十载怀嵩丘。",
            "题书满古壁，采药遍岩幽。",
            "子微化金鼎，仙笙不可求。",
            "荣哉宋与陆，名宦美中州。",
            "存亡一暌阻，岐路方悠悠。",
            "自予事山海，及兹人世改。",
            "传闻当世荣，皆入古人名。",
            "无复平原赋，空余邻笛声。",
            "泣对西州使，悲访北邙茔。",
            "新坟蔓宿草，旧阙毁残铭。",
            "为君成此曲，因言寄友生。",
            "默语无穷事，凋伤共此情。"
        ],
        "notes": "",
        "id": "143876d4527d526689d6cdd7f3f7cda6"
    },
    {
        "author": "卢藏用",
        "dynasty": "唐",
        "type": "诗",
        "rhythmic": "",
        "title": "饯唐州高使君赴任",
        "preface": "",
        "paragraphs": [
            "饯酒临丰树，褰帷出鲁阳。",
            "蕙兰春已晚，桐柏路犹长。",
            "祖逖方城镇，安期外氏乡。",
            "从来二千石，天子命唯良。"
        ],
        "notes": "",
        "id": "bf4a22e99ba89558c71d8e3164efe17b"
    },
    {
        "author": "卢藏用",
        "dynasty": "唐",
        "type": "诗",
        "rhythmic": "",
        "title": "饯许州宋司马赴任",
        "preface": "",
        "paragraphs": [
            "国为休征选，舆因仲举题。",
            "山川襄野隔，朋酒灞亭暌。",
            "零雨征轩骛，秋风别骥嘶。",
            "骊歌一曲罢，愁望正凄凄。"
        ],
        "notes": "",
        "id": "e2376be964663ddb604a88aceded58be"
    },
    {
        "author": "卢藏用",
        "dynasty": "唐",
        "type": "诗",
        "rhythmic": "",
        "title": "奉和立春游苑迎春应制",
        "preface": "",
        "paragraphs": [
            "天游龙辇驻城𬮱，上苑迟光晚更新。",
            "瑶台半入黄山路，玉槛傍临玄霸津。",
            "梅香欲待歌前落，兰气先过酒上春。",
            "幸预柏台称献寿，愿陪千亩及农晨。"
        ],
        "notes": "",
        "id": "129a5a2c9605f071c0c65050ff17f3bf"
    },
    {
        "author": "卢藏用",
        "dynasty": "唐",
        "type": "诗",
        "rhythmic": "",
        "title": "奉和幸安乐公主山庄应制",
        "preface": "",
        "paragraphs": [
            "皇女璚台天汉浔，星桥月宇构山林。",
            "飞萝半拂银题影，瀑布环流玉砌阴。",
            "菊浦香随鹦鹉泛，箫楼韵逐凤凰吟。",
            "瑶池驻跸恩方久，璧月无文兴转深。"
        ],
        "notes": "",
        "id": "f7a363b260dd00e4404ff57ea1965501"
    },
    {
        "author": "卢藏用",
        "dynasty": "唐",
        "type": "诗",
        "rhythmic": "",
        "title": "夜宴安乐公主宅",
        "preface": "",
        "paragraphs": [
            "侯家主第一时新，上席华年不惜春。",
            "珠釭缀日那知夜，玉斝流霞畏底晨。"
        ],
        "notes": "",
        "id": "cc63877774b25c9bab17edaf08c82837"
    }
]