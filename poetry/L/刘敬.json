[
    {
        "author": "刘敬",
        "dynasty": "宋",
        "type": "诗",
        "rhythmic": "",
        "title": "观沧浪亭石感而有作",
        "preface": "",
        "paragraphs": [
            "苏君在朝人不知，苏君既没人悲之。",
            "流风遗书见称道，高文大句争提撕。",
            "壁间草隶亦不置，剥苔椎土无弃遗。",
            "乃知死不与人共利害，而后不为时所疑。",
            "沧浪亭空卉木老，古石苍苍颜色好。",
            "无胫犹能千里来，致身忽在都门道。",
            "帝都王侯好事多，相看自悔取不早。",
            "君不见吴兴长史春襕衫，闭门抱恨长枯槁。"
        ],
        "notes": "",
        "id": "2a33dd9421922f44b36e7bdd128d56df"
    }
]