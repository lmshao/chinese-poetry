[
    {
        "author": "刘达",
        "dynasty": "宋",
        "type": "诗",
        "rhythmic": "",
        "title": "惠山泉",
        "preface": "",
        "paragraphs": [
            "灵脉发山根，涓涓才一滴。",
            "宝剑护深源，苍珉环甃壁。",
            "鉴影须眉分，当暑挹寒冽。",
            "一酌举瓢空，过齿如激雪。",
            "不异醴泉甘，宛同神瀵洁。",
            "快饮可洗胸，所惜姑濯热。",
            "品第冠寰中，名色固已揭。",
            "世无陆子知，淄渑谁与别。"
        ],
        "notes": "",
        "id": "f55dbc24a8100619101faf46a77345c7"
    },
    {
        "author": "刘达",
        "dynasty": "宋",
        "type": "诗",
        "rhythmic": "",
        "title": "冰泉洞",
        "preface": "",
        "paragraphs": [
            "飞泉落巍巍，湍水去激激。",
            "未若洞中源，静渊如得适。",
            "清润挹千岩，冷凝涵四壁。",
            "幽讨会有时，烦襟聊与涤。"
        ],
        "notes": "",
        "id": "d47180220208b8eb063d79f47d92d866"
    },
    {
        "author": "刘达",
        "dynasty": "宋",
        "type": "诗",
        "rhythmic": "",
        "title": "龙渊",
        "preface": "",
        "paragraphs": [
            "岩岩白石嵌，深泉适此止。",
            "夜雨半山回，春风蛰龙起。",
            "清明无遁形，溥博有余美。",
            "受浊不伤清，纳污非所耻。",
            "趣操比幽人，泓澄如得己。",
            "山林乃挺途，真复谁洗耳。"
        ],
        "notes": "",
        "id": "d1ba8c154c2a33b1b9c31f774710062b"
    },
    {
        "author": "刘达",
        "dynasty": "宋",
        "type": "诗",
        "rhythmic": "",
        "title": "绣岭亭",
        "preface": "",
        "paragraphs": [
            "绝境隔嚣纷，烟霞张彩绘。",
            "远目入无中，高情驰物外。",
            "春田发英华，秋林横紫翠。",
            "何时杖屦游，利名聊委蜕。"
        ],
        "notes": "",
        "id": "b3e86e387ec9f285286674aa025c7af4"
    }
]