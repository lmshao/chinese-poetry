[
    {
        "author": "林宗放",
        "dynasty": "宋",
        "type": "诗",
        "rhythmic": "",
        "title": "题韩任道寓轩",
        "preface": "",
        "paragraphs": [
            "坤作基，天作宇，架以虹霓鼇作柱。",
            "入窗秦云连楚雨，六合为邻谁障堵。",
            "试问绳床供仰俯，是处江山子作主。",
            "云梦胸中著千古，明月清风左右取。",
            "客来问君此为寓，莫遣漆园漫无据。"
        ],
        "notes": "",
        "id": "9bf75c0cd63e35f3d1fa63c19ebf0819"
    },
    {
        "author": "林宗放",
        "dynasty": "宋",
        "type": "诗",
        "rhythmic": "",
        "title": "钱倅生日",
        "preface": "",
        "paragraphs": [
            "煌煌我宋开鼇极，坐揽舆图朝列辟。",
            "玉帛争先万国趋，吴越归心天下一。",
            "圣神论报天与同，富贵不独昌其躬。",
            "建隆以来二百载，是家与国方延洪。",
            "三光五岳谁言裂，秀气依然贯吴越。",
            "荀家苗裔何多龙，萧氏衣冠知几叶。",
            "贤王忠孝横古今，文采到公仍映人。",
            "一段清冰出秋壑，笑言满腹多精神。",
            "胸中色丝经纬密，华衮政须烦黼黻。",
            "会看玄发映貂蝉，岂久银章佩朱绂。",
            "转头玉树森琳琅，渥洼之种俱颙昂。",
            "斑斑久矣伏艺苑，秋风忽起催腾骧。",
            "黄金铸印大如斗，世世累累还系肘。",
            "笑摩铜狄向他年，颇记淮山风月否。"
        ],
        "notes": "",
        "id": "9823eda9ec55b76678e502a3db9f518e"
    },
    {
        "author": "林宗放",
        "dynasty": "宋",
        "type": "诗",
        "rhythmic": "",
        "title": "剧暑不可耐戏作冷语排之呈国威同舍兄",
        "preface": "",
        "paragraphs": [
            "云师怒挟风伯狂，排山立海恣披猖。",
            "斯须委雪一丈强，杀气吞日埋扶桑。",
            "平时身热号炎荒，冰山亦复连穹苍。",
            "翔风健儿材武良，堕指十五半在亡。",
            "岩谷不问歼虎狼，冻合瀛海蛟龙僵。",
            "苍生似落冰蚕乡，一气如缕何可长。",
            "翻思蹈火勇赴汤，谁能排云挈太阳，稍与万物回精光。",
            "客来征此疑荒唐，乌有先生投予方。",
            "端居炎赫汗反浆，试想幻境生清凉。"
        ],
        "notes": "",
        "id": "25504f6cecade8468a2d1e132530d354"
    },
    {
        "author": "林宗放",
        "dynasty": "宋",
        "type": "诗",
        "rhythmic": "",
        "title": "饯使君",
        "preface": "",
        "paragraphs": [
            "始听歌来暮，还闻说去思。",
            "但知忧国计，那肯问家为。",
            "跨竹儿童集，携书父子随。",
            "谢城攀恋处，争作画图披。"
        ],
        "notes": "",
        "id": "55cdee13d5a91f3e1a1316e139dbd2de"
    },
    {
        "author": "林宗放",
        "dynasty": "宋",
        "type": "诗",
        "rhythmic": "",
        "title": "贽奉使总领大卿",
        "preface": "",
        "paragraphs": [
            "昔贤两手并擎天，鼇极功成势晏然。",
            "宗庙鼎彜刊祖烈，相门衣钵付家传。",
            "蓝田种玉连连好，沧海遗珠颗颗圆。",
            "六合共知推昼锦，云来重为拂青毡。"
        ],
        "notes": "",
        "id": "8668343832818452c7f75c637bcdc065"
    },
    {
        "author": "林宗放",
        "dynasty": "宋",
        "type": "诗",
        "rhythmic": "",
        "title": "贺俞婺州除左史",
        "preface": "",
        "paragraphs": [
            "报政天边美誉新，十行细札下严宸。",
            "逢人政尔询司马，从俗何由借寇恂。",
            "制胜万全端有道，折冲一点是精神。",
            "向来鲁国多男子，此日朝家特用真。"
        ],
        "notes": "",
        "id": "f08556236161d941899204e63aa1aa54"
    },
    {
        "author": "林宗放",
        "dynasty": "宋",
        "type": "诗",
        "rhythmic": "",
        "title": "次宣州太守韵  其一",
        "preface": "",
        "paragraphs": [
            "双旌迎晓指林庐，五马逢辰政得舆。",
            "西掖旧裁天子诏，名山今睹帝王书。",
            "胸中霁月何明甚，笔底清风更穆如。",
            "衮职还须补天手，征黄那复更踌躇。"
        ],
        "notes": "",
        "id": "4f10028417b5bce024b733ffa6b7a91e"
    },
    {
        "author": "林宗放",
        "dynasty": "宋",
        "type": "诗",
        "rhythmic": "",
        "title": "次宣州太守韵  其二",
        "preface": "",
        "paragraphs": [
            "肯将苛政削民庐，好把宽仁答乘舆。",
            "襦袴賸夸今日富，春秋欣见有年书。",
            "门施水薤何须尔，庭卧桁杨只晏如。",
            "拟颂中和献天子，鲰生无语却踌躇。"
        ],
        "notes": "",
        "id": "9e21e8e466d8635e79aae12f0c3420ac"
    },
    {
        "author": "林宗放",
        "dynasty": "宋",
        "type": "诗",
        "rhythmic": "",
        "title": "和龚太守巡江回署之作",
        "preface": "",
        "paragraphs": [
            "防秋才过又防春，帅守忧边笑亦颦。",
            "五马去循江路稳，一帆回带雨潮新。",
            "知兵儒将功无敌，有道诸侯守在邻。",
            "筹胜名楼瞻手泽，阿翁世业肯沉沦。"
        ],
        "notes": "",
        "id": "3255cb7a9df9e7b5f321d640ac107061"
    },
    {
        "author": "林宗放",
        "dynasty": "宋",
        "type": "诗",
        "rhythmic": "",
        "title": "食兔",
        "preface": "",
        "paragraphs": [
            "弱质司明视，虚名直望舒。",
            "轶群辞上蔡，能事到中书。",
            "狡计空多窟，珍盘竟付厨。",
            "独将毫末效，曾纪汗青余。"
        ],
        "notes": "",
        "id": "8d34e69dbd82a667304ba9b38f59eab3"
    },
    {
        "author": "林宗放",
        "dynasty": "宋",
        "type": "诗",
        "rhythmic": "",
        "title": "会文昌宫",
        "preface": "",
        "paragraphs": [
            "文曜炳天府，司禄辅时雍。",
            "妥灵俨宫宇，垂光耀词锋。",
            "牲齐蠲谷旦，英髦翕来宗。",
            "桂旗降剡剡，瑶席瞻颙颙。",
            "克诚致昭享，受嘏欣满容。",
            "宾筵列左右，旅觯欢横纵。",
            "美矣席上珍，何异金在镕。",
            "联举属兹岁，青云升九重。"
        ],
        "notes": "",
        "id": "9239ddfee304404a6a3ee1aa4e3df5fe"
    },
    {
        "author": "林宗放",
        "dynasty": "宋",
        "type": "诗",
        "rhythmic": "",
        "title": "赋应斋卷后",
        "preface": "",
        "paragraphs": [
            "软红尘里独君醒，拂袖归来醉六经。",
            "白雪阳春真寡和，高山流水要人听。",
            "平生艺圃头将白，依旧昭亭眼最青。",
            "莫问培风恣鹏运，只须隠几送鸿冥。"
        ],
        "notes": "",
        "id": "69e76e3a96f4358f79b97ec991b74965"
    },
    {
        "author": "林宗放",
        "dynasty": "宋",
        "type": "诗",
        "rhythmic": "",
        "title": "和府判给事登叠嶂楼喜雨韵",
        "preface": "",
        "paragraphs": [
            "风流不独占才名，水镜冰壶表里清。",
            "千里溪山娱暇日，一天风雨送秋声。",
            "饱聆玉屑霏谈麈，灿覩骊珠出管城。",
            "卧辙遮留能几日，卷帘烟景若为情。"
        ],
        "notes": "",
        "id": "f03868f8e23cbaedf55bb7d3873faafd"
    },
    {
        "author": "林宗放",
        "dynasty": "宋",
        "type": "诗",
        "rhythmic": "",
        "title": "陪郡守游西园",
        "preface": "",
        "paragraphs": [
            "倒影扶阑印碧溪，玻璃盘上玉东西。",
            "落红那得愁如海，举白难逃醉似泥。",
            "郎宿高明香雾起，客星华耀烛花低。",
            "波心夜半鱼龙舞，都转天风入鼓鼙。"
        ],
        "notes": "",
        "id": "fbfd74aac0d6aaacdc6efc2d53d34668"
    },
    {
        "author": "林宗放",
        "dynasty": "宋",
        "type": "诗",
        "rhythmic": "",
        "title": "北楼次韵",
        "preface": "",
        "paragraphs": [
            "浮空紫翠扑层台，谢守吟窗一夜开。",
            "云影四垂高卷□，□痕浑落浅胶杯。",
            "红莲绿水嘉簪盍，白鸟孤云八句来。",
            "缓□笙歌下楼去，凉州重听彻崔嵬。"
        ],
        "notes": "",
        "id": "b6a61f8d1c9d930e240b4c3ea550e748"
    }
]