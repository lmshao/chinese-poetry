[
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "琴曲歌辞 湘夫人",
        "preface": "",
        "paragraphs": [
            "娥眉对湘水，遥哭苍梧间。",
            "万乘既已殁，孤舟谁忍还。",
            "至今楚山上，犹有泪痕斑。",
            "南有涔阳路，渺渺多新愁。",
            "昔神降回时，风波江上秋。",
            "彩云忽无处，碧水空安流。"
        ],
        "notes": "",
        "id": "62819e6a903a5d99604505939eaa8f66"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "题刘相公三湘图",
        "preface": "",
        "paragraphs": [
            "昔别醉衡霍，迩来忆南州。",
            "今朝平津邸，兼得潇湘游。",
            "稍辨郢门树，依然芳杜洲。",
            "微明三巴峡，咫尺万里流。",
            "飞鸟不知倦，远帆生暮愁。",
            "涔阳指天末，北渚空悠悠。",
            "枕上见渔父，坐中常狎鸥。",
            "谁言魏阙下，自有东山幽。"
        ],
        "notes": "",
        "id": "cc39c988f69ff7e13a85f3898508bb14"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "长安逢故人",
        "preface": "",
        "paragraphs": [
            "数年音信断，不意在长安。",
            "马上相逢久，人中欲认难。",
            "一官今嬾道，双鬓竟羞看。",
            "莫问生涯事，只应持钓竿。"
        ],
        "notes": "",
        "id": "4ad44666f004b6a9489199a9de40dffa"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送韦湛判官",
        "preface": "",
        "paragraphs": [
            "高阁晴江上，重阳古戍闲。",
            "聊因送归客，更此望乡山。",
            "惜别心能醉，经秋鬓自斑。",
            "临流兴不尽，惆怅水云间。"
        ],
        "notes": "",
        "id": "50b03ac023060aa5c44e8493e36de0ec"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送长沙韦明府",
        "preface": "",
        "paragraphs": [
            "秋入长沙县，萧条旅宦心。",
            "烟波连桂水，官舍映枫林。",
            "云日楚天暮，沙汀白露深。",
            "遥知讼堂里，佳政在鸣琴。"
        ],
        "notes": "",
        "id": "6c9d4bc58ee4b4075aac3064af7441ec"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送孙愿",
        "preface": "",
        "paragraphs": [
            "悠然富春客，忆与暮潮归。",
            "擢第人多羡，如君独步稀。",
            "乱流江渡浅，远色海山微。",
            "若访新安路，严陵有钓矶。"
        ],
        "notes": "",
        "id": "f3cb012d2900642cceb2fc50d5695e9e"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送林宗配雷州",
        "preface": "",
        "paragraphs": [
            "昨日三峰尉，今朝万里人。",
            "平生任孤直，岂是不防身。",
            "海雾多为瘴，山雷乍作隣。",
            "遥怜北户月，与子独相亲。"
        ],
        "notes": "",
        "id": "e73f04aaa09f3f9aeb8b456899b12a36"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送洪州李别驾之任",
        "preface": "",
        "paragraphs": [
            "南去秋江远，孤舟兴自多。",
            "能将流水引，更入洞庭波。",
            "夏口帆初上，浔阳鴈正过。",
            "知音在霄汉，佐郡岂蹉跎。"
        ],
        "notes": "",
        "id": "b2bd2a4c600f616e6b1cb61f2b7c7667"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送杨中丞和蕃",
        "preface": "",
        "paragraphs": [
            "锦车登陇日，边草正萋萋。",
            "旧好寻君长，新愁听鼓鼙。",
            "河源飞鸟外，雪岭大荒西。",
            "汉垒今犹在，遥知路不迷。"
        ],
        "notes": "",
        "id": "2d9a4c3915fab868d2f8dce548d25cf7"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送李将军赴定州",
        "preface": "",
        "paragraphs": [
            "双旌汉飞将，万里授横戈。",
            "春色临边尽，黄云出塞多。",
            "鼓鼙悲绝漠，烽戍隔长河。",
            "莫断阴山路，天骄已请和。"
        ],
        "notes": "",
        "id": "459be54c64c71c4e738a012b7870b52a"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "关羽祠送高员外还荆州",
        "preface": "",
        "paragraphs": [
            "将军禀天姿，义勇冠今昔。",
            "走马百战场，一剑万人敌。",
            "虽为感恩者，竟是思归客。",
            "流落荆巫间，裴回故乡隔。",
            "离筵对祠宇，洒酒暮天碧。",
            "去去勿复言，衔悲向陈迹。"
        ],
        "notes": "",
        "id": "862d1aaadbb337eca6ceea03dcb2d894"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送张南史",
        "preface": "",
        "paragraphs": [
            "雨余深巷静，独酌送残春。",
            "车马虽嫌僻，莺花不弃贫。",
            "虫丝黏户网，鼠迹印床尘。",
            "借问山阳会，如今有几人。"
        ],
        "notes": "",
        "id": "e25980d3d0bdec0810f63e05d5a7491e"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送奚贾归吴",
        "preface": "",
        "paragraphs": [
            "东南富春渚，曾是谢公游。",
            "今日奚生去，新安江正秋。",
            "水清迎过客，霜叶落行舟。",
            "遥想赤亭下，闻猨应夜愁。"
        ],
        "notes": "",
        "id": "6be1bc71b0e5c7421c3fe683f91355d6"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送陆员外赴潮州",
        "preface": "",
        "paragraphs": [
            "含香台上客，剖竹海边州。",
            "楚地多归信，闽溪足乱流。",
            "今朝永嘉兴，重见谢公游。"
        ],
        "notes": "",
        "id": "e221d3316c045c18e77cb5cd2625d401"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送裴补阙入河南幕",
        "preface": "",
        "paragraphs": [
            "皎然青琐客，何事动行轩。",
            "苦节酬知己，清吟去掖垣。",
            "秋城临海树，寒月上营门。",
            "邹鲁诗书国，应无鼙鼓喧。"
        ],
        "notes": "",
        "id": "4c4c101d3db0562b32cb5b094c8c119c"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送韩司直路出延陵",
        "preface": "",
        "paragraphs": [
            "游吴还适越，来往任风波。",
            "复送王孙去，其如春草何。",
            "岸明残雪在，潮满夕阳多。",
            "季子留遗庙，停舟试一过。"
        ],
        "notes": "",
        "id": "25cede74ca41c90f4bfa42acba29d1f7"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "盩厔县郑𥐟宅送钱大",
        "preface": "",
        "paragraphs": [
            "暮蝉不可听，落叶岂堪闻。",
            "共是悲秋客，那知此路分。",
            "荒城背流水，远鴈入寒云。",
            "陶令门前菊，余花可赠君。"
        ],
        "notes": "",
        "id": "927d866ea386409bb3a7b87daa8f23cc"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送元诜还丹阳别业",
        "preface": "",
        "paragraphs": [
            "已知成傲吏，复见解朝衣。",
            "应向丹阳郭，秋山独掩扉。",
            "草堂连古寺，江日动晴晖。",
            "一别沧州远，兰桡几岁归。"
        ],
        "notes": "",
        "id": "bda151e8ed1c2d59977fbf98646cdd9a"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送崔侍御往容州宣慰",
        "preface": "",
        "paragraphs": [
            "秦原独立望湘川，击隼南飞向楚天。",
            "奉诏不言空问俗，清时因得访遗贤。",
            "荆门晓色兼梅雨，桂水春风过客船。",
            "畴昔常闻陆贾说，故人今日岂徒然。"
        ],
        "notes": "",
        "id": "4494e45961fc3e020474f97a4d211334"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "朱方南郭留别皇甫冉",
        "preface": "",
        "paragraphs": [
            "萦回枫叶岸，留滞木兰桡。",
            "吴岫新经雨，江天正落潮。",
            "故人劳见爱，行客自无憀。",
            "若问前程事，孤云入剡遥。"
        ],
        "notes": "",
        "id": "7cf84a5b64cf15d33aad31560c9de037"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "赠张五𬤇归濠州别业",
        "preface": "",
        "paragraphs": [
            "常知罢官意，果与世人疎。",
            "复此凉风起，仍闻濠上居。",
            "故山期采菊，秋水忆观鱼。",
            "一去蓬蒿径，羡君闲有余。"
        ],
        "notes": "",
        "id": "ba65575d5db18c53b19bd7c96f367c1e"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送王司马赴润州",
        "preface": "",
        "paragraphs": [
            "暂屈文为吏，聊将禄代耕。",
            "金陵且不远，山水复多名。",
            "楚塞因高出，寒潮入夜生。",
            "离心逐春草，直到建康城。"
        ],
        "notes": "",
        "id": "c155de9e8e0cce7eaf21df6840abc63e"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "留卢秦卿",
        "preface": "",
        "paragraphs": [
            "知有前期在，欢如此夜中。",
            "无将故人酒，不及古淳风。"
        ],
        "notes": "",
        "id": "4b314aaff3ec67ec2f19d9f482eac131"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "赠强山人",
        "preface": "",
        "paragraphs": [
            "或掉轻舟或杖藜。",
            "寻常适意钓前溪，草堂竹迳在何处。",
            "落日孤烟寒渚西。"
        ],
        "notes": "",
        "id": "6a1fd7b88d8ad60c66489f3a23ab5738"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "赠韦司直",
        "preface": "",
        "paragraphs": [
            "闻君感叹二毛初，旧友相依万里余。",
            "烽火有时惊暂定，甲兵无处可安居。",
            "客来吴地星霜久，家在平陵音信疎。",
            "昨日风光还入户，登山临水意何如。"
        ],
        "notes": "",
        "id": "fb4008327d92b0f4628f0583015ef041"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "石城馆酬王将军",
        "preface": "",
        "paragraphs": [
            "谁能绣衣客，肯驻木兰舟。",
            "连雁沙边至，孤城江上秋。",
            "归帆背南浦，楚塞入西楼。",
            "何处看离思，沧波日夜流。"
        ],
        "notes": "",
        "id": "8e1a3296fb7d474e8ac7c08b8d41ae8d"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "酬王季友题半日村别业兼呈李明府",
        "preface": "",
        "paragraphs": [
            "村映寒原日已斜，烟生密竹早归鸦。",
            "长溪南路当群岫，半景东隣照数家。",
            "门通小径连芳草，马饮春泉踏浅沙。",
            "欲待主人林上月，还思潘岳县中花。"
        ],
        "notes": "",
        "id": "0626cb39ccc0d38b628170b0eb99cf17"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "酬二十八秀才见寄",
        "preface": "",
        "paragraphs": [
            "昨夜山月好，故人果相思。",
            "清光到枕上，袅袅凉风时。",
            "永意能在我，惜无携手期。"
        ],
        "notes": "",
        "id": "b93308b87ce8f93ad6ba0566a3ae4fab"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "冬夕寄青龙寺源公",
        "preface": "",
        "paragraphs": [
            "歛屦入寒竹，安禅过漏声。",
            "高松残子落，深井冻痕生。",
            "罢磬风枝动，悬灯雪屋明。",
            "何当招我宿，乘月上方行。"
        ],
        "notes": "",
        "id": "563422fe28972b1f366082b08c48464c"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "塞下曲",
        "preface": "",
        "paragraphs": [
            "宝刀塞下儿，身经百战曾百胜。",
            "壮心竟未嫖姚知，白草山头日初没。",
            "黄沙戍下悲歌发，萧条夜静边风吹，独倚营门望秋月。"
        ],
        "notes": "",
        "id": "e9584e1b136e0af2b58b3eae70ffd09f"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "柏林寺南望",
        "preface": "",
        "paragraphs": [
            "溪上遥闻精舍钟，泊舟微径度深松。",
            "青山霁后云犹在，画出东南四五峰。"
        ],
        "notes": "",
        "id": "279c69ed394d7e291b195d003d3899c6"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "宿杜判官江楼",
        "preface": "",
        "paragraphs": [
            "适楚岂吾愿，思归秋向深。",
            "故人江楼月，永夜千里心。",
            "叶落觉乡梦，鸟啼惊越吟。",
            "寥寥更何有，断续空城砧。"
        ],
        "notes": "",
        "id": "87581133b91b179bc33921d612df2d83"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "春宴王补阙城东别业",
        "preface": "",
        "paragraphs": [
            "柳陌乍随州势转，花源忽傍竹阴开。",
            "能将瀑水清人境，直取流莺送酒杯。",
            "山下古松当绮席，簷前片雨滴春苔。",
            "地主同声复同舍，留欢不畏夕阳催。"
        ],
        "notes": "",
        "id": "15251a214ffc326a4953599ad75fafc6"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "郢城西楼吟",
        "preface": "",
        "paragraphs": [
            "连山尽处水萦回，山上戍门临水开。",
            "朱栏直下一百丈，日暖游鳞自相向。",
            "昔人爱险闭层城，今日爱闲江复清。",
            "沙洲枫岸无来客，草绿花红山鸟鸣。"
        ],
        "notes": "",
        "id": "209767d4fb2ed9c4a4ad015a28119bec"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "听邻家吹笙",
        "preface": "",
        "paragraphs": [
            "凤吹声如隔彩霞，不知墙外是谁家。",
            "重门深锁无寻处，疑有碧桃千树花。"
        ],
        "notes": "",
        "id": "31eb1a16132e2c5d5ba9637b1f17e4e2"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "登丹阳北楼",
        "preface": "",
        "paragraphs": [
            "寒臯那可望，旅望又初还。",
            "迢遰高楼上，萧条旷野闲。",
            "暮晴依远水，秋兴属连山。",
            "浮客时相见，霜凋动翠颜。"
        ],
        "notes": "",
        "id": "27b104b1f4481d160a8f1f288c1a8fc2"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "题精舍寺",
        "preface": "",
        "paragraphs": [
            "石林精舍武溪东，夜扣禅关谒远公。",
            "月在上方诸品静，僧持半偈万缘空。",
            "秋山竟日闻猨啸，落木寒泉听不穷。",
            "惟有双峰最高顶，此心期与故人同。"
        ],
        "notes": "",
        "id": "16793167d322b85d3086c0610426a266"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "双林寺谒傅大士",
        "preface": "",
        "paragraphs": [
            "草露经前代，津梁及后人。",
            "此方今示灭，何国更分身。",
            "月色空知夜，松阴不记春。",
            "犹怜下生日，应在一微尘。"
        ],
        "notes": "",
        "id": "7d8be9c7b47f87eec5ce5680ead0a1ff"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "题尹真人祠",
        "preface": "",
        "paragraphs": [
            "窅窅云旗去不还，阴阴祠宇闭空山。",
            "我来始悟丹青妙，稽首如逢冰雪颜。"
        ],
        "notes": "",
        "id": "44ca8de5832d0a5150599eb1d32c0ca2"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "山中即事",
        "preface": "",
        "paragraphs": [
            "入谷多春兴，乘舟棹碧浔。",
            "山云昨夜雨，溪水晓来深。"
        ],
        "notes": "",
        "id": "e03443da580086fdc6ca256ecf4d4ea7"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "湘夫人二首 一",
        "preface": "",
        "paragraphs": [
            "蛾眉对湘水，遥哭苍梧山。",
            "万乘既已殁，孤舟谁忍还。",
            "至今楚竹上，犹有泪痕斑。"
        ],
        "notes": "",
        "id": "5a79af70b990cc7337350d6bb0c44b82"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "湘夫人二首 二",
        "preface": "",
        "paragraphs": [
            "南有涔阳路，渺渺多新愁。",
            "桂酒神降时，回风江上秋。",
            "彩云忽无处，碧水空安流。"
        ],
        "notes": "",
        "id": "9f6377b52e0789173600bb1ed05c5bfb"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "盖少府新除江南尉问风俗",
        "preface": "",
        "paragraphs": [
            "闻君作尉向江潭，吴越风烟到自谙。",
            "客路寻常随竹影，人家大底傍山岚。",
            "缘溪花木偏宜远，避地衣冠尽向南。",
            "惟有夜猨啼海树，思乡望国意难堪。"
        ],
        "notes": "",
        "id": "20d47802bba8fe53a713a098ec2b3e5c"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "春宴张舍人宅",
        "preface": "",
        "paragraphs": [
            "嬾寻芳草径，来接侍臣筵。",
            "山色知残雨，墙阴觉暮天。",
            "莺啼汉宫柳，花隔杜陵烟。",
            "地与东城接，春光醉目前。"
        ],
        "notes": "",
        "id": "1602954ea4e8e4b82b9f8a404e254d23"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "寄李袁州桑落酒",
        "preface": "",
        "paragraphs": [
            "色比琼浆犹嫩，香同甘露仍春。",
            "十千提携一斗，远送潇湘故人。"
        ],
        "notes": "",
        "id": "439c82129793dc867eef56685cd2d5a7"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "赠万生下第还吴",
        "preface": "",
        "paragraphs": [
            "直道多不偶，美才应息机。",
            "灞陵春欲暮，云海独言归。",
            "为客成白首，入门嗟布衣。",
            "莼羹若可忆，慙出掩柴扉。"
        ],
        "notes": "",
        "id": "9319c6f869e219fd69ca20684c817368"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送大德讲时河东徐明府招",
        "preface": "",
        "paragraphs": [
            "远近作人天，王城指日边。",
            "宰君迎说法，童子伴随缘。",
            "到处花为雨，行时杖出泉。",
            "今宵松月下，开阁想安禅。"
        ],
        "notes": "",
        "id": "20d98b1427c370d2d75a51ef9395812e"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "赴无锡别灵一上人",
        "preface": "",
        "paragraphs": [
            "高僧本姓竺，开士旧名林。",
            "一入春山里，千峰不可寻。",
            "新年芳草徧，度日白云深。",
            "欲问微官去，悬知讶此心。"
        ],
        "notes": "",
        "id": "23f34977ef4367b3d1fee94b5f6b4881"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送粲上人兼寄梁镇员外",
        "preface": "",
        "paragraphs": [
            "季月还乡独未能，林行溪宿厌层冰。",
            "尺素欲传三署客，雪山愁送五天僧。",
            "连空朔气横秦苑，满目寒云隔灞陵。",
            "借问从来香积寺，何时携手更同登。"
        ],
        "notes": "",
        "id": "4c118834dca70e1f5d4d097e78681ab7"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送韦逸人归钟山",
        "preface": "",
        "paragraphs": [
            "逸人归路远，弟子出山迎。",
            "服药颜犹驻，耽书癖已成。",
            "柴扉多岁月，藜杖见公卿。",
            "更作儒林传，应须载姓名。"
        ],
        "notes": "",
        "id": "fc7242ca54e6aa05aa7cb237df9f37b4"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "登无锡北楼",
        "preface": "",
        "paragraphs": [
            "秋兴因危堞，归心过远山。",
            "风霜征鴈早，江海旅人还。",
            "驿树寒仍密，渔舟晚更闲。",
            "仲宣何所赋，秪欲滞柴关。"
        ],
        "notes": "",
        "id": "c85140c64e260fcdeec64f1ae16d036f"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "和王相公题中书丛竹寄上元相公",
        "preface": "",
        "paragraphs": [
            "多时仙掖里，色并翠琅玕。",
            "幽意含烟月，清阴庇蕙兰。",
            "枝繁宜露重，叶老爱天寒。",
            "竟日双鸾止，孤吟为一看。"
        ],
        "notes": "",
        "id": "de844513153e1a1695bfcbd5300a0807"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "酬萧二十七侍御初秋言怀",
        "preface": "",
        "paragraphs": [
            "楚客秋多兴，江林月渐生。",
            "细枝凉叶动，极浦早鸿声。",
            "胜赏睽前夕，新诗报远情。",
            "曲高慙和者，惆怅闭寒城。"
        ],
        "notes": "",
        "id": "47cd8162800127e46a930887326be0f9"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "奉和杜相公益昌路作",
        "preface": "",
        "paragraphs": [
            "春半梁山正落花，台衡受律向天涯。",
            "南去猨声傍双节，西来江色遶千家。",
            "风吹画角孤城晓，林映蛾眉片月斜。",
            "已见庙谟能喻蜀，新文更喜报金华。"
        ],
        "notes": "",
        "id": "892faa95bae943829ec4b5232d6bf464"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "赋得长洲苑送李惠",
        "preface": "",
        "paragraphs": [
            "草深那可访，地久阻相传。",
            "散漫三秋雨，疎芜万里烟。",
            "都迷采兰处，强记馆娃年。",
            "客有游吴者，临风思眇然。"
        ],
        "notes": "",
        "id": "d77e2ed03b75bea0f571079d8b688ec9"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "别房士清",
        "preface": "",
        "paragraphs": [
            "世路还相见，偏堪泪满衣。",
            "那能郢门别，独向邺城归。",
            "平楚看蓬转，连山望鸟飞。",
            "苍苍岁阴暮，况复惜驰晖。"
        ],
        "notes": "",
        "id": "c47468edb498b83c4e6f567df3650812"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送彭偃房由赴朝因寄钱大郎中李十七舍人",
        "preface": "",
        "paragraphs": [
            "衰病已经年，西峰望楚天。",
            "风光欺鬓发，秋色换山川。",
            "寂寞浮云外，支离汉水边。",
            "平生故人远，君去话潸然。"
        ],
        "notes": "",
        "id": "ad176f147613dece0327e2378927e34c"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送李遂之越",
        "preface": "",
        "paragraphs": [
            "未习风波事，初为东越游。",
            "露沾湖草晚，月照海山秋。",
            "梅市门何处，兰亭水向流。",
            "西兴待潮信，落日满孤舟。"
        ],
        "notes": "",
        "id": "5cbd464351433fac94890563c64728bb"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送郑正则徐州行营",
        "preface": "",
        "paragraphs": [
            "从军非陇头，师在古徐州。",
            "气劲三河卒，功全万户侯。",
            "元戎阃外略，才子握中筹。",
            "莫听关山曲，还生塞上愁。"
        ],
        "notes": "",
        "id": "18aec6033a75dfbb6b0055465b768e2c"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送钱拾遗归兼寄刘校书",
        "preface": "",
        "paragraphs": [
            "墟落岁阴暮，桑榆烟景昏。",
            "蝉声静空馆，雨色隔秋原。",
            "归客不可望，悠然林外村。",
            "终当报芸阁，携手醉柴门。"
        ],
        "notes": "",
        "id": "1c707db7489d46249ab7384a629c6d05"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送郴县裴明府之任兼充宣慰",
        "preface": "",
        "paragraphs": [
            "白苹楚水三湘远，芳草秦城二月初。",
            "连鴈北飞看欲尽，孤舟南去意何如。",
            "渡江野老思求瘼，候馆郴人忆下车。",
            "别后天涯何所寄，故交惟有袖中书。"
        ],
        "notes": "",
        "id": "e3f7fddf13e8fca77f23fb7a0ec9bd35"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送李敖湖南书记",
        "preface": "",
        "paragraphs": [
            "怜君才与阮家同，掌记能资亚相雄。",
            "入楚岂忘看泪竹，泊舟应自爱江枫。",
            "诚知客梦烟波里，肯厌猨鸣夜雨中。",
            "莫信衡湘书不到，年年秋鴈过巴东。"
        ],
        "notes": "",
        "id": "b86d41abbe88ac63c5d8fdf53d058549"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送曲司直",
        "preface": "",
        "paragraphs": [
            "曙雪苍苍兼曙云，朔风烟鴈不堪闻。",
            "贫交此别无他赠，唯有青山远送君。"
        ],
        "notes": "",
        "id": "1e0c22dfe1983753ba219baf439ed05e"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送别",
        "preface": "",
        "paragraphs": [
            "穆陵关上秋云起，安陆城边远行子。",
            "薄暮寒蝉三两声，回头故乡千万里。"
        ],
        "notes": "",
        "id": "e09972ec294f364847eed85a7a9d2e13"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "咸阳西楼别窦审",
        "preface": "",
        "paragraphs": [
            "西楼回起寒原上，霁日遥分万井间。",
            "小苑城隅连渭水，离宫曙色近京关。",
            "亭臯寂寞伤孤客，云雪萧条满众山。",
            "时命如今犹未偶，辞君拟欲拂衣还。"
        ],
        "notes": "",
        "id": "bd7d20215be0fdb6cb7a4a952895475b"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "闻蝉寄友人",
        "preface": "",
        "paragraphs": [
            "昨日始闻莺，今朝蝉又鸣。",
            "朱颜向华发，定是几年程。",
            "故国白云远，闲居青草生。",
            "因垂数行泪，书寄十年兄。"
        ],
        "notes": "",
        "id": "02a463283f584cd9b2f60a65d68fc064"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送李骑曹之灵武宁侍",
        "preface": "",
        "paragraphs": [
            "一岁一归宁，凉天数骑行。",
            "河来当塞曲，山远与沙平。",
            "纵猎旗风卷，听笳帐月生。",
            "新鸿引寒色，回日满京城。"
        ],
        "notes": "",
        "id": "3bcd9851e3f0b14f82b7332f1ddda880"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "冯翊西楼",
        "preface": "",
        "paragraphs": [
            "城上西楼倚暮天，楼中归望正凄然。",
            "近郭乱山横古渡，野庄乔木带新烟。",
            "北风吹鴈声能苦，远客辞家月再圆。",
            "陶令好文常对酒，相招一和白云篇。"
        ],
        "notes": "",
        "id": "c14aa3e8c6efa279b2acc8f0890135c9"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "郢城秋望",
        "preface": "",
        "paragraphs": [
            "白首思归归不得，空山闻鴈鴈声哀。",
            "高城落日望西北，又见秋风逐水来。"
        ],
        "notes": "",
        "id": "ca59afca23dbf81d16405d47317f7d0b"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "夜泊湘江",
        "preface": "",
        "paragraphs": [
            "湘山木落洞庭波，湘水连云秋鴈多。",
            "寂寞舟中谁借问，月明只自听渔歌。"
        ],
        "notes": "",
        "id": "83a2e38b6eeac77a570073b32e144d87"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "留别常著",
        "preface": "",
        "paragraphs": [
            "岁晏苍郊蓬转时，游人相见说归期。",
            "宓君堂上能留客，明日还家应未迟。"
        ],
        "notes": "",
        "id": "c5ebb1e3c78e3ea271821a9d66cac5d6"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送张光归吴",
        "preface": "",
        "paragraphs": [
            "看取庭芜白露新，劝君不用久风尘。",
            "秋来多见长安客，解爱鲈鱼能几人。"
        ],
        "notes": "",
        "id": "f3d1aa7a27fb36a2e008c71979737b0b"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "闻吹杨叶者二首 一",
        "preface": "",
        "paragraphs": [
            "妙吹杨叶动悲笳，胡马迎风起恨赊。",
            "若是鴈门寒月夜，此时应卷尽惊沙。"
        ],
        "notes": "",
        "id": "836472d2b92be605f68653880b0839c5"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "闻吹杨叶者二首 二",
        "preface": "",
        "paragraphs": [
            "天生一艺更无伦，寥亮幽音妙入神。",
            "吹向别离攀折处，当应合有断肠人。"
        ],
        "notes": "",
        "id": "6836e6164db0206c083650005374ec0a"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "五言普门上人兰若一首",
        "preface": "",
        "paragraphs": [
            "支公身欲老，常在沃[洲]（州）多。",
            "惠力堪传教，禅功久伏魔。",
            "山云随坐夏，幽草伴头陀。",
            "借问回心后，贤愚去几何？",
            "（按：《全唐诗》卷二四九收此诗为皇甫冉作。",
            "然《唐诗卷》约在元和前后书，为时甚早，故仍存之。",
            "）。"
        ],
        "notes": "",
        "id": "053bd1f80cea1dab675f2be6f241c6fa"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "五言南岳寺普上人院一首",
        "preface": "",
        "paragraphs": [
            "云深石涧寺，树老远公房。",
            "终日风□□，□秋景气凉。",
            "醍醐蒙□味，□□□□□。",
            "□见无生理，空山坐道场。",
            "（以上二首均见日本藏唐抄本《唐诗卷》）。"
        ],
        "notes": "",
        "id": "b4c661589e35e1306378d27190e452d9"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "寄灵一上人初还云门",
        "preface": "",
        "paragraphs": [
            "寒山白云里，法侣自招携。",
            "竹径通城下，松门隔水西。",
            "方同沃洲去，不作武陵迷。",
            "髣髴心知（《全唐诗》作「遥看」）处，高峰（《全唐诗》作「秋风」）是会稽。",
            "（见《会稽掇英总集》卷七）（按：《全唐诗》卷三八四收此诗为张籍作。",
            "今检《宋高僧传》卷十五、《文苑英华》卷八六四独孤及撰《扬州庆云寺律师一公塔碑》，知灵一卒于宝应元年，年三十六。",
            "张籍生年难确考，但在大历间殆无可疑。",
            "张籍生于灵一卒后，此诗非其作甚明。",
            "郎士元与灵一同时，诗应为其作。",
            "）。"
        ],
        "notes": "",
        "id": "e4a94582fd8e9171b73702755cf13b95"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "驻节太康",
        "preface": "",
        "paragraphs": [
            "霜叶飞红过夏墟，金风吹鴈集荒渠。",
            "鞭挥清渭分流外，目送乌江远树余。",
            "五子歌声犹在耳，十旬猎迹已成畬。",
            "天时人因堪惆怅，闷对牙旗展簿书。",
            "（影印文渊阁《四库全书》本《河南通志》卷七四、民国廿二年刊刘盼遂纂《太康县志》卷六、《古今图书集成·职方典》卷三八八《开封府部》）。"
        ],
        "notes": "",
        "id": "ce8debb5b6df16127162f23c9b3fb115"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "诗",
        "preface": "",
        "paragraphs": [
            "假守昭平郡，当门桂水清。",
            "海遥稀蚌迹，峡近足滩声。",
            "峡东江盘天影随，轻船只下几危机。",
            "初晴古木猿三叫，未晚阴崖日半规。",
            "篁竹数家何处是？清清一曲几首诗。",
            "（《四库》本《记纂渊海》卷十五）。"
        ],
        "notes": "",
        "id": "f29450043de38768ddcc1ef64214e7c0"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "送皎[然]（照）上人归山",
        "preface": "",
        "paragraphs": [
            "云阴鸟道苔方合，雪映龙潭水更清。",
            "（《千载佳句》卷上《地理部·山中》）。"
        ],
        "notes": "",
        "id": "dbfd3345e5daa0f065d8251f82d99602"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "句 一",
        "preface": "",
        "paragraphs": [
            "江山几路分。",
            "（《江湖小集》卷三绍嵩《江浙纪行集句诗》）。"
        ],
        "notes": "",
        "id": "371e3e127838d22261970b7e1250bb6a"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "句 二",
        "preface": "",
        "paragraphs": [
            "上潮吞海日。",
            "（同前）。"
        ],
        "notes": "",
        "id": "f17c0de9932d90109242a58b61cb641d"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "句 三",
        "preface": "",
        "paragraphs": [
            "寂寞舟中谁供问。",
            "（《江湖小集》卷二二李龏《剪绡集》引）。"
        ],
        "notes": "",
        "id": "65bf20c9fd524577b4b9de60a9669202"
    },
    {
        "author": "郎士元",
        "dynasty": "唐",
        "type": "诗",
        "rhythmic": "",
        "title": "句 四",
        "preface": "",
        "paragraphs": [
            "马令无茶分。",
            "（见刘克庄《后村大全集》卷一八四《诗话新集》）（〖1〗刘克庄云：「余记唐人杂书载士元尝对客有『马令无茶分』之戏。",
            "北平王一日饮客，士元与焉。",
            "坐间，北平醉饱设茗供，连沃数碗，士元老不能禁，即席吐利交下。",
            "满坐大笑。",
            "今不省出处，当攷。",
            "」）。"
        ],
        "notes": "",
        "id": "cb2bd62df01e7d34e8ab0a9bb005aa8f"
    }
]