[
    {
        "author": "刘埙",
        "dynasty": "宋",
        "type": "诗",
        "rhythmic": "",
        "title": "嘲贾似道",
        "preface": "",
        "paragraphs": [
            "三百年余历数更，东南万里看升平。",
            "黄金台上麒麟阁，混一元勋是贾生。"
        ],
        "notes": "",
        "id": "a8fba5dc8de43051ce632af2c9214cec"
    },
    {
        "author": "刘埙",
        "dynasty": "宋",
        "type": "诗",
        "rhythmic": "",
        "title": "挽蜀帅张公玨",
        "preface": "",
        "paragraphs": [
            "玉垒云浮五十秋，关西虓将勇无俦。",
            "三吴甑堕犹坚守，八柱唇亡不耐愁。",
            "泸水捷收劳騕褭，夔门机伏失兜鍪。",
            "吾君不负吾宁死，遗恨谁怜快敌雠。"
        ],
        "notes": "",
        "id": "8cd5f5273d960e0ebbf5bffe2fe5bac9"
    },
    {
        "author": "刘埙",
        "dynasty": "宋",
        "type": "诗",
        "rhythmic": "",
        "title": "挽绵汉简诸公",
        "preface": "",
        "paragraphs": [
            "绵汉风酸动杀机，北来铁骑遍驱驰。",
            "几千里地弓刀运，百万人家骨肉糜。",
            "鬼哭神号无限恨，蝇蛄蚋嘬有余悲。",
            "平生食禄何从避，留取香名百世垂。"
        ],
        "notes": "",
        "id": "9299fefa64acfda018aea5eb408bfe08"
    },
    {
        "author": "刘埙",
        "dynasty": "宋",
        "type": "诗",
        "rhythmic": "",
        "title": "挽四川制帅陈公",
        "preface": "",
        "paragraphs": [
            "狼烟又起锦城边，帅阃谋疏亦可怜。",
            "先轸元归应有恨，苌宏血化岂无冤。",
            "百身莫赎谁三酹，一死真成盖万愆。",
            "遗事如今人不记，纲常犹幸立西川。"
        ],
        "notes": "",
        "id": "f4c715b277427f21ee49fa904871c3a7"
    },
    {
        "author": "刘埙",
        "dynasty": "宋",
        "type": "诗",
        "rhythmic": "",
        "title": "补史十忠诗 知潭州湖南安抚使李公芾",
        "preface": "",
        "paragraphs": [
            "三已甘退休，十连起迟暮。",
            "伊谁急求子，流落乃不怒。",
            "黑云来如山，杀气震平楚。",
            "恭惟君父命，封疆以身护。",
            "阖门义不辱，呼卒汝善处。",
            "飞魂随剑光，自已投火去。",
            "天泣鬼神愁，地摇山岳仆。",
            "吾非莒柱厉，敢以死丑主。",
            "正自常事耳，命义逃安所。",
            "冲远谁与俦，睢阳有张许。"
        ],
        "notes": "",
        "id": "5dc471420f7faa0b098d4eae6eee28c0"
    },
    {
        "author": "刘埙",
        "dynasty": "宋",
        "type": "诗",
        "rhythmic": "",
        "title": "补史十忠诗 池州通判权州事赵公",
        "preface": "",
        "paragraphs": [
            "若人作何状，立节乃殊伟。",
            "人言此蜀珍，位卑名未起。",
            "坐分秋浦月，摄此千里寄。",
            "沙头风色恶，寒城凛弘峙。",
            "吾闻开关迎，弃遁亦复耻。",
            "兹惟城郭臣，大义吾知已。",
            "间道走帛书，洒血别玉季。",
            "细君绝可人，双飞同一死。",
            "南八彼男儿，此妇乃如此。",
            "骨朽香不废，吾诗当清史。"
        ],
        "notes": "",
        "id": "f1d6b9fd03fabdafc39a61be77141789"
    },
    {
        "author": "刘埙",
        "dynasty": "宋",
        "type": "诗",
        "rhythmic": "",
        "title": "补史十忠诗 丞相都督信国公文公",
        "preface": "",
        "paragraphs": [
            "时平辄弃置，事迫甘前驱。",
            "呜呼忠义臣，匪直科目儒。",
            "江寒朔吹急，列城同一趋。",
            "岂不寄便安，纲常乃当扶。",
            "移檄倡诸镇，奋袂躬援枹。",
            "川决莫我回，万险栖海隅。",
            "天乎复不济，道穷竟成俘。",
            "一死事乃了，吾头任糢糊。",
            "悠悠讥好名，责人无已夫。",
            "三衢有魁相，投老作尚书。"
        ],
        "notes": "",
        "id": "fb8db3711a8ccd5df06a183301a5af7b"
    },
    {
        "author": "刘埙",
        "dynasty": "宋",
        "type": "诗",
        "rhythmic": "",
        "title": "补史十忠诗 参政行丞相事陆公秀夫",
        "preface": "",
        "paragraphs": [
            "天地无托足，海天同隰光。",
            "明知复何为，不忍隳三纲。",
            "祼荐觊少延，讴歌宁远忘。",
            "或者莒在齐，聊且帝一方。",
            "竭蹶竟委顿，臣谋非不臧。",
            "运去天莫留，力尽心弥强。",
            "终不负吾主，名义天地长。",
            "怀玺随龙游，举室水中央。",
            "斯人文华士，乃尔百炼刚。",
            "机云傥通谱，应羞朝洛阳。"
        ],
        "notes": "",
        "id": "7a2b98cb46859b189cf5589ecd290c20"
    },
    {
        "author": "刘埙",
        "dynasty": "宋",
        "type": "诗",
        "rhythmic": "",
        "title": "补史十忠诗 前左丞相江文忠公万里弟万顷",
        "preface": "",
        "paragraphs": [
            "匡庐云锦屏，鸿儒产其下。",
            "风神俨如龙，夭矫莫可驾。",
            "卷怀经济具，婆娑洛中社。",
            "怪事玉床摇，清昼天忽夜。",
            "突骑从何来，阴风飘屋瓦。",
            "大臣义有死，欲避吾不暇。",
            "庭前环止水，万事付一舍。",
            "从容友灵均，朝野动悲咤。",
            "愍章极哀荣，汗简谁记者。",
            "倘有南熏书，季方足堪亚。"
        ],
        "notes": "",
        "id": "3dfd882b4c2b76a82b3f32ec3cf05522"
    },
    {
        "author": "刘埙",
        "dynasty": "宋",
        "type": "诗",
        "rhythmic": "",
        "title": "补史十忠诗 江西制置司都统密公侑",
        "preface": "",
        "paragraphs": [
            "臣有置身义，岂计官崇卑。",
            "偏将知死忠，不曰天下奇。",
            "汉节既披靡，失位趋江西。",
            "阃帐驻临汝，招徕乐其归。",
            "雪寒南浦愁，羽檄蕲济师。",
            "一将奋风虎，鼓行亟飚驰。",
            "逾岭疾战苦，裹疮呼健儿。",
            "坐缚膝不屈，伏锧甘如饴。",
            "小臣禆校耳，职也宜死绥。",
            "庐州大将在，白首竖降旗。"
        ],
        "notes": "",
        "id": "151b189d3fc70b62d731b62882ad3e2d"
    },
    {
        "author": "刘埙",
        "dynasty": "宋",
        "type": "诗",
        "rhythmic": "",
        "title": "补史十忠诗 淮东制置使知杨州李公庭芝",
        "preface": "",
        "paragraphs": [
            "淮海接风尘，胡乃似铁壁。",
            "卧护有天人，十载藉福力。",
            "重来人未老，愁绝事如昔。",
            "苦战孤城危，痛哭天柱拆。",
            "梦游三山上，人伦浮海出。",
            "突围志南征，吾欲重建极。",
            "天弗鉴臣忠，冥冥堕丛棘。",
            "先轸面如生，苌弘血化碧。",
            "臣死谁复知，臣忠终不易。",
            "一将更大事，嚼舌死骂敌。"
        ],
        "notes": "",
        "id": "0dd5527d069047dd4cd1a8be0c2a34d3"
    },
    {
        "author": "刘埙",
        "dynasty": "宋",
        "type": "诗",
        "rhythmic": "",
        "title": "补史十忠诗 枢密闽广宣抚使陈公",
        "preface": "",
        "paragraphs": [
            "淳熙名宰孙，比德粹如玉。",
            "决科魁伟英，骎骎廌冠肃。",
            "䫫田烦谏疏，相嗔俄嗾逐。",
            "补郡仍免归，黄流已漫陆。",
            "天族日光薄，力疾支颠覆。",
            "蹉跎南冠絷，道病死不辱。",
            "往昔五峰堂，倾盖语跋烛。",
            "斯人真妙人，哀哉悭厚禄。",
            "长揖丙辰魁，各天并黄鹄。",
            "不有二忠存，千古笑科目。"
        ],
        "notes": "",
        "id": "34eb061a74ab8557303264155fbf5f9e"
    },
    {
        "author": "刘埙",
        "dynasty": "宋",
        "type": "诗",
        "rhythmic": "",
        "title": "补史十忠诗 少傅枢密使张公世杰",
        "preface": "",
        "paragraphs": [
            "士有守节死，岂以责武夫。",
            "武夫尚能奇，消得银管书。",
            "何许熊虎英，铁面美髯须。",
            "护寒久枕戈，赴难甘殒躯。",
            "金山定活著，志愿嗟违初。",
            "江心集群策，炎精回一嘘。",
            "间关瘴海岭，万死存赵孤。",
            "时也可奈何，北风散樯乌。",
            "漂漂竟何之，无乃膏鲸鱼。",
            "渭滨多贵将，反笑斯人迂。"
        ],
        "notes": "",
        "id": "1c9a88220301d5f2d95660f0bb17b32f"
    },
    {
        "author": "刘埙",
        "dynasty": "宋",
        "type": "诗",
        "rhythmic": "",
        "title": "补史十忠诗 四川制置使知重庆府张公玨",
        "preface": "",
        "paragraphs": [
            "坤维拓提封，形胜古天府。",
            "血战五十秋，零落余八柱。",
            "江南传箭急，谁暇此回顾。",
            "落日古渝城，杖钺乃甚武。",
            "天东甑虽堕，吾自强支拄。",
            "渡泸躬讨逆，归来战弥苦。",
            "萧条下夔门，机穽伏中路。",
            "咄咄快敌仇，谁欤掩坏土。",
            "哀哉关西雄，国亡犹不负。",
            "同时督军将，腰金插双虎。"
        ],
        "notes": "",
        "id": "5fd2d68882fdc297e3eba08dfe7714ff"
    },
    {
        "author": "刘埙",
        "dynasty": "宋",
        "type": "诗",
        "rhythmic": "",
        "title": "句  其一",
        "preface": "",
        "paragraphs": [
            "羽纛金章映坐狨。"
        ],
        "notes": "",
        "id": "6ec52cb755872ca64b9428f00144bd5e"
    },
    {
        "author": "刘埙",
        "dynasty": "宋",
        "type": "诗",
        "rhythmic": "",
        "title": "句  其二",
        "preface": "",
        "paragraphs": [
            "水绕桃源隄上下，花迷金谷路高低。"
        ],
        "notes": "",
        "id": "3831592d36349eac62093b4f48adbd48"
    },
    {
        "author": "刘埙",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "朔雪驱将残腊去，东风放出新晴。",
            "绣衣瑞彩照岩城。",
            "江天收宿霭，湖水动春声。",
            "要净狐嗥并鳝舞，未烦鹤怨猿惊。",
            "元龙老气正峥嵘。",
            "毫端肤寸润，野烧绿痕生。"
        ],
        "notes": "",
        "id": "d9b7c429ae5b9b44473fe8c7b8d1e376"
    },
    {
        "author": "刘埙",
        "dynasty": "宋",
        "type": "词",
        "rhythmic": "买陂塘・摸鱼儿",
        "title": "",
        "preface": "",
        "paragraphs": [
            "倚楼西、西风惊鬓，吹回尘思萧瑟。",
            "碧桃花下骖鸾梦，十载雨沈云隔。",
            "空自忆。",
            "漫红蜡香笺，难写旧凄恻。",
            "烟村水国。",
            "欲闲却琴心，蠹残箧面，老尽看花客。",
            "河桥侧。",
            "曾试雕鞍玉勒。",
            "如今已忘南北。",
            "人间纵有垂杨在，欲挽一丝无力。",
            "君莫拍。",
            "浑不似、年时爱听酒边笛。",
            "湘帘巷陌。",
            "但斜照断烟，淡萤衰草，零落旧春色。"
        ],
        "notes": "",
        "id": "7b97e94a0c75cc77c1aa648ce58ed36c"
    },
    {
        "author": "刘埙",
        "dynasty": "宋",
        "type": "词",
        "rhythmic": "买陂塘・摸鱼儿",
        "title": "",
        "preface": "",
        "paragraphs": [
            "暮云沈、凄凄花陌，荒苔青润鸳甃。",
            "娇红一捻不胜春，苦雨酸雨僝僽。",
            "从别后。",
            "但暗忆娉婷，几把垂杨蹂。",
            "香销韩袖。",
            "念莺燕悲吟，凤鸾仙去，空负摘花手。",
            "铜铺掩，窥见文窗依旧。",
            "筝琶尘暗弦绉。",
            "欲圆春梦今犹未，怪得西飞太骤。",
            "凝伫久。",
            "拟待倩、鸿都羽客寻仙偶。",
            "青衫湿透。",
            "叹玉骨沈埋，芳魂缥缈，何处酹尊酒。"
        ],
        "notes": "",
        "id": "d496b3f9c88a493e8a7cd0f77346bfe2"
    },
    {
        "author": "刘埙",
        "dynasty": "宋",
        "type": "词",
        "rhythmic": "六么令",
        "title": "",
        "preface": "",
        "paragraphs": [
            "晓来寒角，吹起愁相触。",
            "乱云黯淡江渚，疏柳双鸦宿。",
            "锦瑟银屏何处，花雾翻香曲。",
            "柔红娇绿。",
            "魂消往梦，羞向孤梅说幽独。",
            "燕支曾印素袂，绛艳收残馥。",
            "频问讯，道新来闷损纤腰束。",
            "多谢芳心惓恋，罗结文鸳蹴。",
            "前欢谁卜。",
            "云笺封蜡，就寄相思恨盈匊。"
        ],
        "notes": "",
        "id": "2710ce7e4775f13c40f74edc7b415e56"
    },
    {
        "author": "刘埙",
        "dynasty": "宋",
        "type": "词",
        "rhythmic": "天香",
        "title": "",
        "preface": "",
        "paragraphs": [
            "雨秀风明，烟柔雾滑，魏家初试娇紫。",
            "翠羽低云，檀心晕粉，独冠洛京新谱。",
            "沈香醉墨，曾赋与、昭阳仙侣。",
            "尘世几经朝暮，花神岂知今古。",
            "愁听流莺自语，叹唐宫、草青如许。",
            "空有天边浩月，见霓裳舞。",
            "更后百年人换，又谁记、今番看花处。",
            "流水夕阳，断魂钟鼓。"
        ],
        "notes": "",
        "id": "10765b9143c20d1e3fdb338b74f65c35"
    },
    {
        "author": "刘埙",
        "dynasty": "宋",
        "type": "词",
        "rhythmic": "太常引",
        "title": "",
        "preface": "",
        "paragraphs": [
            "甘棠春色满南丰。",
            "春好处、在黉宫。",
            "宫柳映墙红。",
            "对墙柳、常思耐翁。",
            "文章太守，词华哲匠，人与易居东。",
            "攀恋计无从。",
            "判行省、重临旧封。"
        ],
        "notes": "",
        "id": "b05ca15c988589080514c092af777a13"
    },
    {
        "author": "刘埙",
        "dynasty": "宋",
        "type": "词",
        "rhythmic": "恋绣衾",
        "title": "",
        "preface": "",
        "paragraphs": [
            "轻风吹雾月满廊。",
            "芙蕖香、飘入隔窗。",
            "记旧月、闲庭院，擘碎红、蒙幂晓妆。",
            "如今两鬓秋凄恻，负凌波、万顷凄凉。",
            "花若惜、刘郎老，倩藕丝、牵住夕阳。"
        ],
        "notes": "",
        "id": "457eb5a14da07bd0c2e7ed6eba313c34"
    },
    {
        "author": "刘埙",
        "dynasty": "宋",
        "type": "词",
        "rhythmic": "惜馀春慢・选冠子",
        "title": "",
        "preface": "",
        "paragraphs": [
            "玉勒丝鞭，彩旗红索，总向愁中休了。",
            "偏怜景媚，为甚愁浓，都为雨多晴少。",
            "桃杏开到梨花，红印香印，绿平幽沼。",
            "也无饶、红药殿春，更作薄寒清峭。",
            "尘梦里、暗换年华，东风能几，又把一番春老。",
            "莺花过眼，蚕麦当头，朝日浓阴笼晓。",
            "休恨烟林杜鹃，只恨啼鸠，呼云声杳。",
            "到如今，暖霭烘晴，满地绿阴芳草。"
        ],
        "notes": "",
        "id": "edac4ac4521a707a6e3083b0dbda6c61"
    },
    {
        "author": "刘埙",
        "dynasty": "宋",
        "type": "词",
        "rhythmic": "意难忘",
        "title": "",
        "preface": "",
        "paragraphs": [
            "汀柳初黄。",
            "送流车出陌，别酒浮觞。",
            "乱山迷去路，空阁带馀香。",
            "人渐远，意凄凉。",
            "更暮雨淋浪。",
            "悔不办，窄衫细马，两两交相。",
            "春梁语燕犹双。",
            "叹晓窗新月，独照刘郎。",
            "寄笺频误约，临镜想慵妆。",
            "知几梦，恼愁肠。",
            "任更驻何妨。",
            "但只怜，绿阴匝匝，过了韶光。"
        ],
        "notes": "",
        "id": "4f63afc6973136c5ce33e3c9d2f1dd45"
    },
    {
        "author": "刘埙",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "青鸟西沈，彩鸾北去，月冷河桥。",
            "梦事荒凉，垂杨暗老，几度魂销。",
            "云边音信迢迢。",
            "把楚些、凭谁为招。",
            "万叠清愁，西风横笛，吹落寒潮。"
        ],
        "notes": "",
        "id": "c1b9060672d9b3ea6926ac78a740a511"
    },
    {
        "author": "刘埙",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "津亭折柳，正秋光如画。",
            "绕路黄花拥朝马。",
            "叹市槐景淡，池藻波寒，分明是、三载春风难舍。",
            "军峰天际碧，云隔空同，无奈相思月明夜。",
            "薇药早催人，应占先春，休如我、醉卧水边林下。",
            "待来岁、今时庆除书，绣锦映宫花，玉京随驾。"
        ],
        "notes": "",
        "id": "45f0b20ab1077e03f0fc1e13d8fb8393"
    },
    {
        "author": "刘埙",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "已断因缘莫更寻。",
            "寻时烦恼不如心。",
            "从今休听世间音。",
            "鸾梦渐随秋水远，鹤情甘伴野云深。",
            "隔楼花月自阴阴。"
        ],
        "notes": "",
        "id": "69b2654ff5739925d3a8db9506adf62f"
    },
    {
        "author": "刘埙",
        "dynasty": "宋",
        "type": "词",
        "rhythmic": "清平乐",
        "title": "",
        "preface": "",
        "paragraphs": [
            "铿金戛玉。",
            "弹就神仙曲。",
            "铁拨鵾弦清更熟。",
            "新腔浑胜俗。",
            "教坊尽道名师。",
            "声华都处俱知。",
            "指日内前宣唤，云韶独步丹墀。"
        ],
        "notes": "",
        "id": "39154de1da06aa1e65199f494a058ac1"
    },
    {
        "author": "刘埙",
        "dynasty": "宋",
        "type": "词",
        "rhythmic": "湘灵瑟",
        "title": "",
        "preface": "",
        "paragraphs": [
            "酸风泠泠。",
            "哀笳吹数声。",
            "碎雨冥冥。",
            "泣瑶英。",
            "花心路，芙蓉城。",
            "相思几回魂惊。",
            "肠断坟草青。"
        ],
        "notes": "",
        "id": "279ea547032f68ff08a72dcf8403c986"
    },
    {
        "author": "刘埙",
        "dynasty": "宋",
        "type": "词",
        "rhythmic": "满庭芳",
        "title": "",
        "preface": "",
        "paragraphs": [
            "帘卷疏櫺，楼平危堞，几回笋玉凭阑。",
            "觅花呼酒，更共理哀弹。",
            "暖日柔风好景，行云绕、莺燕翩翻。",
            "谁知道，冶游重到，已付解连环。",
            "乘云，行处去，花深隔院，应恨春闲。",
            "但紫骝嘶度，时望重关。",
            "长恨江楼柳老，女郎腰、又负眠三。",
            "东城路，一回一感，愁见月儿弯。"
        ],
        "notes": "",
        "id": "8589eb88bb162c148dfba1d8fadad1f0"
    },
    {
        "author": "刘埙",
        "dynasty": "宋",
        "type": "词",
        "rhythmic": "点绛唇",
        "title": "",
        "preface": "",
        "paragraphs": [
            "风卷游云，梨云梦冷人何处。",
            "一溪烟雨。",
            "遮断垂杨路。",
            "恨入琴心，能写当时语。",
            "愁无绪。",
            "泪痕红蠹。",
            "犹带香如故。"
        ],
        "notes": "",
        "id": "5b8578b6ba737a2602450410a4eb971e"
    },
    {
        "author": "刘埙",
        "dynasty": "宋",
        "type": "词",
        "rhythmic": "烛影摇红",
        "title": "",
        "preface": "",
        "paragraphs": [
            "院落黄昏，残霞收尽廉纤雨。",
            "天香富贵洛阳城，巧费春工作。",
            "自笑平生吟苦。",
            "写不尽、此花风度。",
            "玉堂银烛，翠幄画阑，万红争妒。",
            "那更深宵，寒光幻出清都府。",
            "嫦娥跨影下人间，来按红鸾舞。",
            "连夜杯行休驻。",
            "生怕化、彩云飞去。",
            "酒阑人静，月淡尘清，晓风轻露。"
        ],
        "notes": "",
        "id": "0d0b268dad2a3a810e0ff792e156838c"
    },
    {
        "author": "刘埙",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "故园青草依然绿。",
            "故宫废址空乔木。",
            "狐兔穴岩城。",
            "悠悠万感生。",
            "胡笳吹汉月。",
            "北语南人说。",
            "红紫闹东风。",
            "湖山一梦中。"
        ],
        "notes": "",
        "id": "583cdc1879466cc2fe544cf6b3bb4fa3"
    },
    {
        "author": "刘埙",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "长亭望断来时路。",
            "楼台杳霭迷花雾。",
            "山雨隔窗声。",
            "思君魂梦惊。",
            "泪痕侵褥锦。",
            "闲却鸳鸯枕。",
            "有泪不须垂。",
            "金鞍明月归。"
        ],
        "notes": "",
        "id": "07b359d6107b216f1d0e065295e065f9"
    },
    {
        "author": "刘埙",
        "dynasty": "宋",
        "type": "词",
        "rhythmic": "西湖明月引・江城梅花引",
        "title": "",
        "preface": "",
        "paragraphs": [
            "江村烟雨暗萧萧。",
            "涨寒潮。",
            "送春桡。",
            "目断京尘，何日听鸾箫。",
            "金雀觚棱千里外，指天际，碧云深，魂欲飘。",
            "薰炉炷愁烟尽销。",
            "酒孤斟、谁与招。",
            "满怀情思，任吟笺、赋笔难描。",
            "惆怅山风、吹梦老秋宵。",
            "绿漾湖心波影阔，终待到，借垂杨、月半桥。"
        ],
        "notes": "",
        "id": "39875dec0a60863ed7a8debfdd182fc8"
    },
    {
        "author": "刘埙",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "春正媚，闲步武陵源里。",
            "千树霞蒸红散绮，一枝高插髻。",
            "飞过洞庭烟水，酩酊莫教花坠。",
            "铅鼎温温神谒帝，何曾真是醉。"
        ],
        "notes": "",
        "id": "07764876e4bc67a004375c044d9c995e"
    },
    {
        "author": "刘埙",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "眉月小，红烛画楼歌绕。",
            "唱到刘郎频笑道，古词今恰好。",
            "深夜银屏香袅，明日雕鞍尘杳。",
            "一饷春风容易晓，三生思不了。"
        ],
        "notes": "",
        "id": "76e35ef04699d68144ff02d146603d4c"
    },
    {
        "author": "刘埙",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "花雾暖，红逗海棠开半。",
            "毡坐谈经春四换，今朝官正满。",
            "好上鳌坡虎观，好近御屏香案。",
            "休笑吾侬行色缓，待君来作伴。"
        ],
        "notes": "",
        "id": "6fe9f0fc019fc67b0808929bf5681aeb"
    },
    {
        "author": "刘埙",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "云薄薄，人静黄梅院落。",
            "细数花期并柳约，新愁沾一握。",
            "梦醒从前多错，寄恨画檐灵鹊。",
            "明月欲西天寂寞，魂销连晓角。"
        ],
        "notes": "",
        "id": "6d6d8afde30faa9e0cb63b7a9c6cc1e2"
    },
    {
        "author": "刘埙",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "醉里江南路。",
            "问梅花、经年冷落，几番烟雨。",
            "玉骨冰肌终是别，犹带孤山瑞露。",
            "想蕴藉、和羹风度。",
            "万紫千红羡妒早，羡仙标、岂比人间侣。",
            "聊玩弄，六花舞。",
            "云寒木落山城暮。",
            "忽飘来、暗香万斛，春浮江浦。",
            "茅舍竹篱词客老，拟傍东风千树。",
            "看好月、亭亭当午。",
            "流水村中清浅处，称横斜疏影相容与。",
            "时索笑，想应许。"
        ],
        "notes": "",
        "id": "976e837faf986900beb7d522c5d2875b"
    },
    {
        "author": "刘埙",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "莫笑刘郎老。",
            "老刘郎平生，不是山林怀抱。",
            "梦里风云翻海岳，觉后狂歌坠帽。",
            "叹几度、荒鸡误晓。",
            "天际晴云开五色，纵今年、意气犹年少。",
            "机事远，有时到。",
            "凯歌檄笔凭谁道。",
            "对村中、一溪流水，半林斜照。",
            "赖有可人堪话旧，时共掀髯绝倒。",
            "也来问、衮衣茸帽。",
            "聊且问天占百岁，看乾坤、此事如何了。",
            "肠断处，春城早。"
        ],
        "notes": "",
        "id": "a152655e132144ffe8dc2e101c8bec88"
    },
    {
        "author": "刘埙",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "办著春游费。",
            "奈狂风吹寒，禁定满城花事。",
            "天暝云深时度雨。",
            "院落秦筝未试。",
            "倩谁趱、杏娇桃媚。",
            "韶色三停今过一，只淡黄杨柳装愁思。",
            "芳径滑，绣窗闭。",
            "玉炉闷炷香温被。",
            "忆去年、匆匆胜赏，梦沈烟水。",
            "遥望秋千新彩索，难把旧痕重系。",
            "待暖入、香红十里。",
            "别拥双鸾迎素月，教明年、不恨今憔悴。",
            "莺共燕，汝知未。"
        ],
        "notes": "",
        "id": "71a02f2b799f681182edeae6c0d0b2e1"
    },
    {
        "author": "刘埙",
        "dynasty": "宋",
        "type": "词",
        "rhythmic": "选冠子",
        "title": "",
        "preface": "",
        "paragraphs": [
            "暝霭迷红，水天笼晓，帆去野潮声急。",
            "离鸾独倚，巧燕双飞，忍向东风飘拆。",
            "尘销紫曲阑干，筝雁成声，顿成孤臆。",
            "叹舟回人远，钿花芗泽，悄无痕迹。",
            "憔悴损，俊赏杜郎，多情荀令，欲写别愁无力。",
            "闽星南转，江月西沈，空拟梦来今夕。",
            "古驿荒村，谁怜腻粉风侵，松蝉云湿。",
            "但断魂烟浪，痴看桥西落日。"
        ],
        "notes": "",
        "id": "d3e9a8b8d6be029c1d193f99c3bac9e2"
    },
    {
        "author": "刘埙",
        "dynasty": "宋",
        "type": "词",
        "rhythmic": "醉思仙",
        "title": "",
        "preface": "",
        "paragraphs": [
            "琼楼几间。",
            "瑶徽几弹。",
            "觅花声绕回阑。",
            "悄微闻佩环。",
            "帘栊昼闲。",
            "炉薰昼残。",
            "午风摇曳屏山。",
            "露裙红一班。"
        ],
        "notes": "",
        "id": "780574911bf708a19fe1e02ca8c1e86a"
    },
    {
        "author": "刘埙",
        "dynasty": "宋",
        "type": "词",
        "rhythmic": "长相思",
        "title": "",
        "preface": "",
        "paragraphs": [
            "雾隔平林，风欺败褐，十分秋满黄华。",
            "荒庭人静，声惨寒蛩，惊回羁思如麻。",
            "庾信多愁，有中宵清梦，迢递还家。",
            "楚水绕天涯。",
            "黯消魂、几度栖鸦。",
            "对绿橘黄橙，故园在念，怅望归路犹赊。",
            "此情吟不尽，被西风、吹入胡笳。",
            "目极黄云，飞渡处、临流自嗟。",
            "又斜阳，征鸿影断，夜来空信灯花。"
        ],
        "notes": "",
        "id": "dd8e7a6cb32d50abf3f795c41d14f38d"
    }
]