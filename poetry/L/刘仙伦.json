[
    {
        "author": "刘仙伦",
        "dynasty": "宋",
        "type": "词",
        "rhythmic": "一翦梅",
        "title": "",
        "preface": "",
        "paragraphs": [
            "唱到阳关第四声。",
            "香带轻分。",
            "罗带轻分。",
            "杏花时节雨纷纷。",
            "山绕孤村。",
            "水绕孤村。",
            "更没心情共酒尊。",
            "春衫香满，空有啼痕。",
            "一般离思两销魂。",
            "马上黄昏。",
            "楼上黄昏。"
        ],
        "notes": "",
        "id": "b89bb97fd1901c31d999edd9ba9410a2"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "喜迁莺",
        "title": "",
        "preface": "",
        "paragraphs": [
            "祥云笼昼。",
            "正梅花弄粉，岁寒时候。",
            "长记今朝，瑶台仙子，降作人间明秀。",
            "四德生来全备，绿鬓年年依旧。",
            "更满目，儿妇儿孙，森罗前后。",
            "知否。",
            "笙歌奏。",
            "去岁芳筵，好事今年又。",
            "寿烛高烧，寿词齐唱，满劝长生酒。",
            "元自荣华富贵，况复康宁福寿。",
            "愿此去，等鹤算龟龄，天长地久。"
        ],
        "notes": "",
        "id": "14d329145857b7d863f0c79bfb56f2c7"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "桃李绿阴浓，屈指中和三六。",
            "恰是仙翁初度，霭瑞烟芬馥。",
            "歌喉宛转绕华堂，总是长生曲。",
            "他日临清亭上，看儿孙朝服。"
        ],
        "notes": "",
        "id": "f381430a872aa4bd026cd7913733fef2"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "春事恰平分，南极夜来星瑞。",
            "闻道都曹初度，拥万红千翠。",
            "长才杰出应时须，一郡赖纲纪。",
            "看即诏还入觐，上鸳行班里。"
        ],
        "notes": "",
        "id": "b52a7a03b85923ca76935facf364b47c"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "一番春事，到芗林、更两日重三节。",
            "百品名花饶笑处，喜遇诞弥佳月。",
            "巢叶灵龟，舞琴野鹤，总是千年物。",
            "来为公寿，纶巾长映华发。",
            "平生圣处功夫，道□深味，胸次真冰雪。",
            "高蹈丘园还谢了，枚叟蒲轮朝谒。",
            "时上篮舆，相随孙子，庆满床簪笏。",
            "南丰道价，敬持一瓣香爇。"
        ],
        "notes": "",
        "id": "5bbd0d43e866d2b35bbe550a8e3a91af"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "西风何事，为行人扫荡，烦襟如洗。",
            "垂涨蒸澜都卷尽，一片潇湘清泚。",
            "酒病惊秋，诗愁入鬓，对景人千里。",
            "楚宫故事，一时分付流水。",
            "江上买取扁舟，排云涌浪，直过金沙尾。",
            "归去江南丘壑处，不用来寻月姊。",
            "风露杯深，芙蓉裳冷，笑傲烟霞里。",
            "草庐如旧，卧龙知为谁起。"
        ],
        "notes": "",
        "id": "d2e8a3679fdda462a22785c21a57ebcb"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "吴山青处，恨长安路断，黄尘如雾。",
            "荆楚西来行堑远，北过淮堧严扈。",
            "九塞貔貅，三关虎豹，空作陪京固。",
            "天高难叫，若为得诉忠语。",
            "追念江左英雄，中兴事业，枉被奸臣误。",
            "不见翠华移跸处，枉负吾皇神武。",
            "击楫凭谁，问筹无计，何日宽忧顾。",
            "倚筇长叹，满怀清泪如雨。"
        ],
        "notes": "",
        "id": "5c350d3e9ed3f42fe75ed0e44baa4845"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "艅艎东下，望西江千里，苍茫烟水。",
            "试问襄州何处是，雉堞连云天际。",
            "叔子残碑，卧龙陈迹，遗恨斜阳里。",
            "后来人物，如君瑰伟能几。",
            "其肯为我来耶，河阳下士，正自强人意。",
            "勿谓时平无事也，便以言兵为讳。",
            "眼底山河，楼头鼓角，都是英雄泪。",
            "功名机会，要须闲暇先备。"
        ],
        "notes": "",
        "id": "e164ebb015e81c592a9a2db2451e26a2"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "渐秋空向晚，被风雨、趱重阳。",
            "正木落疏林，海棠枝上，忽见红妆。",
            "料应妒他兰菊，任年年、独甚占秋光。",
            "故把春风娇面，向人逞艳呈芳。",
            "看来毕竟此花强。",
            "只是欠些香。",
            "诮一似当年，五陵公子，却厌膏梁。",
            "肯来水边竹下，与幽人、相对说凄凉。",
            "只恐夜深花睡，五更微有清霜。"
        ],
        "notes": "",
        "id": "0d5f992321f91adc6fcf2d185bdc38e3"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "永遇乐",
        "title": "",
        "preface": "",
        "paragraphs": [
            "青幄蔽林，白毡铺径，红雨迷楚。",
            "昼阁关愁，风帘卷恨，尽日萦情绪。",
            "阳台云去，文园人病，寂寞翠尊雕俎。",
            "惜韶容、匆匆易失，芳丛对眼如雾。",
            "巾欹润裛，衣宽凉渗，又觉渐回骄暑。",
            "解箨吹香，遗丸荐脆，小芰浮鸳浦。",
            "画栏如旧，依稀犹记，伫立一钩莲步。",
            "暗销魂，那堪又听，杜鹃更苦。"
        ],
        "notes": "",
        "id": "ca7397fe1bf391164de9077b71481d5c"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "江神子・江城子",
        "title": "",
        "preface": "",
        "paragraphs": [
            "东风吹梦落巫山。",
            "整云鬟。",
            "却霜纨。",
            "雪貌冰肤，曾共控双鸾。",
            "吹罢玉箫香雾湿，残月坠，乱峰寒。",
            "解珰回首忆前欢。",
            "见无缘。",
            "恨无端。",
            "憔悴萧郎，赢得带围宽。",
            "红叶不传天上信，空流水，到人间。"
        ],
        "notes": "",
        "id": "a47cda6e45035ff7bc82870ef2666930"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "江神子・江城子",
        "title": "",
        "preface": "",
        "paragraphs": [
            "华堂深处出娉婷。",
            "语声轻。",
            "笑声清。",
            "燕语莺啼，一一付春情。",
            "恰似洛阳花正发，见花好，不知名。",
            "金瓯盛酒玉纤擎。",
            "满盈盈。",
            "劝深深。",
            "不怕主人，教你十分斟。",
            "只怕酒阑歌罢后，人不见，暮山青。"
        ],
        "notes": "",
        "id": "29d90c1ff70b5015f14b163c8b246346"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "周易一书，更三圣人，深切著明。",
            "凡变通动静，有形有象，盈虚消息，时止时行。",
            "天相名卿，日探妙趣，往古来今无两心。",
            "褰帷暇，手韦编不置，聊以娱情。",
            "如今祝寿殷勤。",
            "请得以推评理致新。",
            "看九重有命，晋侯锡马，三公论道，鼎足承君。",
            "同厥震男，拔乎泰茹，玉笋班中联步什。",
            "贤奋建，定丰亨豫大，扬夬王庭。"
        ],
        "notes": "",
        "id": "40e9f37a0ab2c2cab4198f249e4a4a94"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "闻道参军，今日垂弧，胜如去年。",
            "正新颁蓝绶，天香芬馥，初开黄牒，御墨新鲜。",
            "鼻祖登科，已逾百载，衣钵于今喜再传。",
            "图南事，看抟风九万，击水三千。",
            "官曹小试民编。",
            "有奕世甘棠在道边。",
            "向樽前有兴，细斟清醥，琴中得趣，缓拂朱弦。",
            "东观酬书，西垣草制，此去掀胜好看鞭。",
            "应难老，信君家眉寿，自有篯山。"
        ],
        "notes": "",
        "id": "58fda21ab96022a730da807deb3b34fd"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "夜半天风，吹佩玉、列仙初度。",
            "又恰是、人间六月，叶蓂方吐。",
            "黄纸除书惊乍到，青毡旧物欣重睹。",
            "拥皇华、玉节待清秋，江南去。",
            "招壮士，增王旅。",
            "漕廪粟，资淮浦。",
            "济江南嘉绩，久闻当宁。",
            "明弼堂前山满眼，来鸿庭后花无数。",
            "看召环、即到寿星边，朝明主。"
        ],
        "notes": "",
        "id": "557bbf721745f2b6910f6057590bc78a"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "凤历更端，才信宿、年华方好。",
            "深院宇、祥风飘荡，瑞烟缭绕。",
            "闻道君侯当诞日，欢声解压春寒峭。",
            "更九衢、烟火近元宵，闻嬉笑。",
            "人正在，蓬莱岛。",
            "烧绛蜡，斟清醥。",
            "听清歌艳曲，一声云杪。",
            "奠枕江淮无一事，留都宫殿千门晓。",
            "看赐环、千岁侍君王，人难老。"
        ],
        "notes": "",
        "id": "8d002d8e020bb3aff0d124339d9d73fd"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "过了烧灯，杨柳外、无边春色。",
            "庆初度、香浮东阁，瑞呈南极。",
            "翰墨场中推老手，曾魁多士催勍敌。",
            "到而今、官薄在天台，神仙籍。",
            "和月倚，南坡石。",
            "滴露点，床头易。",
            "看白头红颊，目光摇碧。",
            "富贵康强仍有子，人生似此应难得。",
            "更摩挲、铜狄说当年，真消息。"
        ],
        "notes": "",
        "id": "ddabe0d80420c0638e9f1ab98a8a3867"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "著意留春，留不住、春归难恋。",
            "最苦是、梅天烟雨，麦秋庭院。",
            "嫩竹阴浓莺出谷，柔桑采尽蚕成茧。",
            "奈沈腰、宽尽有谁知，难消遣。",
            "幽阁恨，双眉敛。",
            "香笺寄，飞鸿远。",
            "向风帘羞见，一双归燕。",
            "翠被闲将情做梦，青楼赚得恩成怨。",
            "对尊前、莫惜唤琼姬，持杯劝。"
        ],
        "notes": "",
        "id": "3c012766a5636ba6916e3dd85cdd38fc"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "快阁东西，鸥边问、晚晴可喜。",
            "鸥解语、既盟之后，两翁曾倚。",
            "笛弄惯听黄鲁直，履声深识徐渊子。",
            "添我来、相对两忘机，真相似。",
            "也不种，闲桃李。",
            "也不玩，佳山水。",
            "有新诗字字，爱民而已。",
            "一片心闲秋水外，三年人在春风里。",
            "涨一篙、江水送归鸿，明朝是。"
        ],
        "notes": "",
        "id": "4f1c238db2fb3a8f0192afe77af616e6"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "系裙腰",
        "title": "",
        "preface": "",
        "paragraphs": [
            "山儿矗矗水儿清。",
            "船儿似叶儿轻。",
            "风儿更没人情。",
            "月儿明。",
            "厮合造、送行人。",
            "眼儿蔌蔌泪儿倾。",
            "灯儿更冷清清。",
            "遭逢著雁儿，又没前程。",
            "一声声。",
            "怎生得、梦儿成。"
        ],
        "notes": "",
        "id": "2b529ac474ae85b8e77b962a4ce4bb9e"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "吹箫人去行云杳。",
            "香篝翠被都闲了。",
            "叠损缕金衣。",
            "是他浑不知。",
            "冷烟寒食夜。",
            "淡月梨花下。",
            "犹自软心肠。",
            "为他烧夜香。"
        ],
        "notes": "",
        "id": "6bb6919f24e2b0b043cc7ea846b13a3c"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "东风去了秦楼畔。",
            "一川烟草无人管。",
            "芳树雨初晴。",
            "黄鹂三两声。",
            "海棠花已谢。",
            "春事无多也。",
            "只有牡丹时。",
            "知他归不归。"
        ],
        "notes": "",
        "id": "33c09ebce8a402e7d9cba8715db1eae8"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "蝶恋花",
        "title": "",
        "preface": "",
        "paragraphs": [
            "小立东风谁共语，碧尽行云，依约兰皋暮。谁问离怀知几许，一溪流水和烟雨。",
            "媚荡杨花无著处，才伴春来，忙底随春去。只恐游蜂粘得住，斜阳芳草江头路。"
        ],
        "notes": "",
        "id": "8cc96f21a3f14001a16c2113e8323185"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "征衣薄薄不禁风。",
            "长日雨丝中。",
            "又是一年春事，花信到梧桐。",
            "云漠漠，水溶溶。",
            "去匆匆。",
            "客怀今夜，家在江西，身在江东。"
        ],
        "notes": "",
        "id": "46ae16ae24c6634c266d1ed480ddacce"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "郑玉非娼女。",
            "叹尘缘未了，飘零被春留住。",
            "肠断胭脂坡下路。",
            "成甚心情意绪。",
            "生怕入、梨园歌舞。",
            "寂寞阳台云雨散，算人间、谁是吹箫侣。",
            "空买断，两眉聚。",
            "新来镜里惊如许。",
            "暗伤怀、莺老花残，几番春暮。",
            "事逐孤鸿都已往，月落千山杜宇。",
            "念修竹、天寒何处。",
            "不念琐窗并绣户，妾从前、命薄甘荆布。",
            "谁为作，解绦主。"
        ],
        "notes": "",
        "id": "b87d7309eed42ccbe25952706124ab16"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "重唤松江渡。",
            "叹垂虹亭下，销磨几番今古。",
            "依旧四桥风景在，为问坡仙甚处。",
            "但遗爱、沙边鸥鹭。",
            "天水相连苍茫外，更碧云、去尽山无数。",
            "潮正落，日还暮。",
            "十年到此长凝伫。",
            "恨无人、与共秋风，脍丝莼缕。",
            "小转朱弦弹九奏，拟致湘妃伴侣。",
            "俄皓月、飞来烟渚。",
            "恍若乘槎河汉上，怕客星、犯斗蛟龙怒。",
            "歌欸乃，过江去。"
        ],
        "notes": "",
        "id": "e96be426bac4c6ec7677bcd4bdd5781c"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "小队停钲鼓。",
            "向沙边、柳下维舟，庆公初度。",
            "平尽群蛮方易镇，此事多应有数。",
            "奈自古、功成人妒。",
            "君看乐羊中山役，任谤书、盈箧终无据。",
            "千载下，竞谁与。",
            "诗中带得西山雨。",
            "指天台、雁荡归欤，寿乡深处。",
            "缓急朝廷须公出，更作中流砥柱。",
            "笑痴呆、纷纷儿女。",
            "多少人间不平事，有皇天、老眼能区处。",
            "挥玉斝，听金缕。"
        ],
        "notes": "",
        "id": "7b89ae91874ca2c5f31eb2dcd47ed07a"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "翠盖笼娇面。",
            "记当年、沈香亭北，醉中曾见。",
            "见了风流倾国艳，红紫纷纷过眼。",
            "算好处、何嫌春晚。",
            "谁把天香和晓露，倩东君、特地匀娇脸。",
            "千万朵，开时遍。",
            "隔花听取提壶劝。",
            "道此花过了，春归蝶愁莺怨。",
            "挽住东君须醉倒，花底不妨留恋。",
            "待唤取、笙歌一片。",
            "最爱就中红一朵，似状元、得意春风殿。",
            "还惹起，少年恨。"
        ],
        "notes": "",
        "id": "8b34211acaad78dd42c4252af198bd0d"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "醉蓬莱",
        "title": "",
        "preface": "",
        "paragraphs": [
            "昨长庚入梦，昴宿呈祥，岳神锺秀。",
            "降产英贤，信道由天佑。",
            "蓂荚飞三，九秋将暮，遇称觞时候。",
            "香爇沈檀，曲调金缕，满斟春酒。",
            "试纪绛年，六身二首，甲子方延，才经八九。",
            "款醉蓬莱，寿与天长久。",
            "桂子青春，兰孙方茂，谅箕裘方绍。",
            "折桂来秋，成名指日，家毡复旧。"
        ],
        "notes": "",
        "id": "e4e8d19855956b2abb5d38ff22a12edb"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "霜天晓角",
        "title": "",
        "preface": "",
        "paragraphs": [
            "倚空绝壁。",
            "直下江千尺。",
            "天际两蛾凝黛，愁与恨、几时极。",
            "暮潮风正急。",
            "酒醒闻塞笛。",
            "试问谪仙何处，青山外，远烟碧。"
        ],
        "notes": "",
        "id": "2562434d0a4c86d9b8cdd81786d58dfe"
    },
    {
        "author": "刘仙伦",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "帘幕祥风动玉钩。",
            "凤箫声彻瑞烟浮。",
            "萧郎玉女来相会，今日齐眉醉玉楼。",
            "同富贵、共风流。",
            "一封花诰一封侯。",
            "更须有子腰金斗，镜里双鸾到白头。"
        ],
        "notes": "",
        "id": "fdd6cccf511f524126cecd305da53ae8"
    }
]