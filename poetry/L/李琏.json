[
    {
        "author": "李琏",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后十八首  其一",
        "preface": "",
        "paragraphs": [
            "梁家天子抱琵琶，泪洒华林御苑花。",
            "今日闻韶无处所，鴈烟蛩雨属他家。"
        ],
        "notes": "",
        "id": "b5f61a04879a96a194fc76bf97200d16"
    },
    {
        "author": "李琏",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后十八首  其二",
        "preface": "",
        "paragraphs": [
            "滟滟江波绿更肥，苍烟中有狎鸥飞。",
            "当年神武今何在，老却遗民更不归。"
        ],
        "notes": "",
        "id": "a6e42f53cd7a7911df26e62ef506c1c0"
    },
    {
        "author": "李琏",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后十八首  其三",
        "preface": "",
        "paragraphs": [
            "阴山侧畔月如霜，不为吟猿断杀肠。",
            "折得橙花无处赏，带枝分与櫂船郎。"
        ],
        "notes": "",
        "id": "14307cfc0c5dbbe966823751756506e6"
    },
    {
        "author": "李琏",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后十八首  其四",
        "preface": "",
        "paragraphs": [
            "花开似污天衣血，雨过重闻御案香。",
            "最恨寺奴隳太极，预先夺我画梅梁。"
        ],
        "notes": "",
        "id": "8bec5c008badb3e14270ba00d2ff6934"
    },
    {
        "author": "李琏",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后十八首  其五",
        "preface": "",
        "paragraphs": [
            "长干小妇学吹箫，楼外闲风弄翠条。",
            "近得广陵消息未，暮潮已过赤栏桥。"
        ],
        "notes": "",
        "id": "7184d39090f5b968c97ad1c6f4e1dbd8"
    },
    {
        "author": "李琏",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后十八首  其六",
        "preface": "",
        "paragraphs": [
            "暮雨潇潇郎不归，樽前谁忆旧歌词。",
            "望夫乌臼浓于染，叶叶惊秋恨欲飞。"
        ],
        "notes": "",
        "id": "522c0b54fe37b5790bc0c9bcc84e38cc"
    },
    {
        "author": "李琏",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后十八首  其七",
        "preface": "",
        "paragraphs": [
            "愁看幕府夕阳边，那更鸡笼在目前。",
            "跋扈飞扬只如此，登高安得不酸然。"
        ],
        "notes": "",
        "id": "0089364c6690aeef344af138f2f0d7d5"
    },
    {
        "author": "李琏",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后十八首  其八",
        "preface": "",
        "paragraphs": [
            "细竹千竿殿影斜，龙颜曾此著袈裟。",
            "寺楼杳杳钟声过，疑有宫娥出晚花。"
        ],
        "notes": "",
        "id": "8b89a50fa0992d5a57e8b108ad2eb3d1"
    },
    {
        "author": "李琏",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后十八首  其九",
        "preface": "",
        "paragraphs": [
            "池边石是南朝石，绿染苔花亦可怜。",
            "今日波平人事变，白鱼犹自跃天泉。"
        ],
        "notes": "",
        "id": "1cc30db9de2d8d731779115b6f4f38fc"
    },
    {
        "author": "李琏",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后十八首  其一〇",
        "preface": "",
        "paragraphs": [
            "江水无情碧草春，北朝留住老词臣。",
            "子规啼上青枫树，为尔离乡去国人。"
        ],
        "notes": "",
        "id": "0e814cf04268e61847d6ddd2916f5a3c"
    },
    {
        "author": "李琏",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后十八首  其一一",
        "preface": "",
        "paragraphs": [
            "相君息女小乘僧，身向西天佛律行。",
            "三尺戒坛秋色紧，个中蝼蚁亦长生。"
        ],
        "notes": "",
        "id": "60c8a4b37659c7c709b0ac9514bd6431"
    },
    {
        "author": "李琏",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后十八首  其一二",
        "preface": "",
        "paragraphs": [
            "夜过江左从鸾旗，从此灵君著汉衣。",
            "春到阴山花似雪，望乡台上鹧鸪飞。"
        ],
        "notes": "",
        "id": "ae055b778d1ce5ade24b41101797076a"
    },
    {
        "author": "李琏",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后十八首  其一三",
        "preface": "",
        "paragraphs": [
            "南门点检旧行踪，最苦人人认得侬。",
            "羞澁面皮无处著，横拖山屐过青松。"
        ],
        "notes": "",
        "id": "464b76827ebb54e25bf264cb13068415"
    },
    {
        "author": "李琏",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后十八首  其一四",
        "preface": "",
        "paragraphs": [
            "司马家儿持酒杯，天星下吸亦佳哉。",
            "恨渠不便傚牛饮，那得孟津师旅来。"
        ],
        "notes": "",
        "id": "b0bc60059054d1da324b278cc69e740a"
    },
    {
        "author": "李琏",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后十八首  其一五",
        "preface": "",
        "paragraphs": [
            "孙帝陵傍水最悲，蒋侯庙下月来迟。",
            "夜深客子心惊恐，猿挂南朝枫树枝。"
        ],
        "notes": "",
        "id": "92919d590a2bcca690cd225389a285c4"
    },
    {
        "author": "李琏",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后十八首  其一六",
        "preface": "",
        "paragraphs": [
            "云杪荧荧一塔灯，觉皇舍利宝烟凝。",
            "山门推上三更月，似照前朝礼拜僧。"
        ],
        "notes": "",
        "id": "5962d609bc80735f132525db02eda47c"
    },
    {
        "author": "李琏",
        "dynasty": "宋",
        "type": "诗",
        "rhythmic": "",
        "title": "题金陵杂兴诗后十八首  其一七",
        "preface": "",
        "paragraphs": [
            "南轩隠约夜声微，独咏齐梁绮靡诗。",
            "鬼火对山青焰短，依稀忆得独眠时。"
        ],
        "notes": "",
        "id": "1b0f18ce543d639939777f6139a386e5"
    }
]