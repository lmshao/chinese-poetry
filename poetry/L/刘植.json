[
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "送周知丞之官桐庐",
        "preface": "",
        "paragraphs": [
            "潮满桐江上，秋风洗印时。",
            "字民知最近，占位莫嫌卑。",
            "纸尾书名大，松边得句迟。",
            "定怀东阁老，无复寄来诗。"
        ],
        "notes": "",
        "id": "6ca7a3f882962ec91e4eefd588a8f991"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "梅",
        "preface": "",
        "paragraphs": [
            "欲问孤山讯，蹇馿行晓晴。",
            "一枝篱外见，数点雪中明。",
            "太洁难为友，群芳让作兄。",
            "何如伴高隠，岂必尽调羹。"
        ],
        "notes": "",
        "id": "c77d4379428657b470da99138c86cbd1"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "送周子余赴松阳簿",
        "preface": "",
        "paragraphs": [
            "长松虽剧县，主簿却优闲。",
            "溪浅清见石，斋空静对山。",
            "吏嚚嫌讼省，乡狭觉民艰。",
            "独称诗人意，行吟苔竹间。"
        ],
        "notes": "",
        "id": "9b4e984b90506310f2c257917116e217"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "琵琶亭下问舟",
        "preface": "",
        "paragraphs": [
            "西亭问津处，白傅此曾游。",
            "无复锦弦曲，空停估客舟。",
            "抛江春浪静，传柝夜烽收。",
            "最爱庐峰峭，相随过别州。"
        ],
        "notes": "",
        "id": "4be8e65131eda876e999bd9b298c4e1f"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "重游仙岩观瀑",
        "preface": "",
        "paragraphs": [
            "四山云雾重，况复值梅天。",
            "瀑注玉函碧，派从银汉连。",
            "飞来三百尺，流润几千年。",
            "仙者路安在，翠萝青霭边。"
        ],
        "notes": "",
        "id": "828b4c9deac742350a28a0a66bc4ac26"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "送西外赵知宗",
        "preface": "",
        "paragraphs": [
            "三山蓬阆近，贺白是仙才。",
            "去领宗盟事，知从韦素来。",
            "几人留北阙，独棹向南台。",
            "踏雨江头别，西陵潮已回。"
        ],
        "notes": "",
        "id": "65f7c868477757663e3f232fd2fd138d"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "题王宪使沧浪阁",
        "preface": "",
        "paragraphs": [
            "城池浸空碧，鉴影复观心。",
            "孺子去何在，此歌传至今。",
            "一奁凉月白，万井市声沉。",
            "坎止宁劳问，凭栏意独深。"
        ],
        "notes": "",
        "id": "9cbabc9608620220d36ae3885ea23ecf"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "过彭泽",
        "preface": "",
        "paragraphs": [
            "井邑已非旧，柴桑里尚存。",
            "春风三亩宅，落日数家村。",
            "隔树闻鸡犬，编氓半子孙。",
            "颓然孤垅在，寒菊绕松根。"
        ],
        "notes": "",
        "id": "7e0c41a266d927295ba651a821c6c9d8"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "渔父",
        "preface": "",
        "paragraphs": [
            "生不事农耕，悠然一舸轻。",
            "沅湘依旧绿，秦汉几回更。",
            "晚脍杂香茝，夜醺歌濯缨。",
            "岂同驰骛者，祇欲钓虚名。"
        ],
        "notes": "",
        "id": "02e542c4015da432941850b5fae6b83b"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "种玉亭为黄元信赋",
        "preface": "",
        "paragraphs": [
            "锄徧苍苔色，梅花近地移。",
            "山深藏美璞，春到长新枝。",
            "草木初分润，冰霜久结知。",
            "百年封殖在，终与鼎鬵期。"
        ],
        "notes": "",
        "id": "5061d3279e1aac185ba62d4fd637ae3f"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "赋鲥鱼得真字",
        "preface": "",
        "paragraphs": [
            "寒碧湛无尘，前溪得细鳞。",
            "香堪配杞菊，味不数菰莼。",
            "玉露双酘熟，秋风一筯新。",
            "钓缗吾自有，何用觅玄真。"
        ],
        "notes": "",
        "id": "9e193cef9be1721cec208e406ad394a3"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "丙午普觉看梅",
        "preface": "",
        "paragraphs": [
            "寂寂西岩寺，何人访静来。",
            "重寻旧游地，惟有道师梅。",
            "树蠹应留雪，香清不受埃。",
            "可堪玄鬓改，春已隔年催。"
        ],
        "notes": "",
        "id": "2853d9b36e622ad203b74a8febc06eac"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "呈叶先生侍郎",
        "preface": "",
        "paragraphs": [
            "位虽奎阁贵，独处一斋空。",
            "还以经纶事，全归著述中。",
            "闲心同野水，煦物尽春风。",
            "掩面将何向，西楹奠已终。"
        ],
        "notes": "",
        "id": "f2430e02b03d34ee8743ab6efb92a485"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "喜曹东畎迁大理寺簿",
        "preface": "",
        "paragraphs": [
            "九衢多雨后，庭下草痕新。",
            "终拟持平手，来为折槛人。",
            "印开桐荫午，吟久烛花春。",
            "却恨无来客，分题寄所亲。"
        ],
        "notes": "",
        "id": "e43279e1da41fb07bb27e5d9d2deb9a5"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "嘉禾兴圣院",
        "preface": "",
        "paragraphs": [
            "禅关自幽阒，竹亦号真如。",
            "况是龙潜地，曾经凤食余。",
            "土深抱节密，林净著行疏。",
            "谁谓干淳达，清阴只似初。"
        ],
        "notes": "",
        "id": "a38e210b66c2b02af8d8b1653c02d072"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "重游法空寺",
        "preface": "",
        "paragraphs": [
            "寺在方山顶，山深不厌登。",
            "瀑飞明月峡，桥渡夕阳僧。",
            "万法元皆妄，余生了未能。",
            "累累塔边冢，几见谷为陵。"
        ],
        "notes": "",
        "id": "18aef28204477f1cf778303e7f45b36f"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "悼卢次元",
        "preface": "",
        "paragraphs": [
            "屈贾幽沉地，单车去不归。",
            "湘江清见底，吟魄远何依。",
            "行旐冲残雨，新楸掩落晖。",
            "谁收遗箧藁，有子未胜衣。"
        ],
        "notes": "",
        "id": "e822ed15a707f8f68ca8f8ced2bb03ed"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "失题",
        "preface": "",
        "paragraphs": [
            "此是夕郎宅，曾经左纬吟。",
            "数联渔父曲，万顷碧波心。",
            "月上白苹渚，秋生古树阴。",
            "当年濯缨处，清彻到如今。"
        ],
        "notes": "",
        "id": "6c8a72da02da1f21c8659159dc7d6e81"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "答东阁",
        "preface": "",
        "paragraphs": [
            "盎乏储空谩自豪，掬泉当酒味尤高。",
            "卖文近觉马卿倦，脱赠今无范叔袍。",
            "松下耕樵相尔汝，人间膏火自煎熬。",
            "荆山山里山如壁，壁罅犹堪种碧桃。"
        ],
        "notes": "",
        "id": "f3efeb3e97290fac9c004048aad7bf5f"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "看梅呈同游东阁清源",
        "preface": "",
        "paragraphs": [
            "此树何年向此栽，孤根低倚佛楼台。",
            "不嫌幽壑逢春晚，独在空庭立雪来。",
            "一段精神肪玉润，数松掩映翠屏开。",
            "知心藉尔岁寒友，每到花边不忍回。"
        ],
        "notes": "",
        "id": "e7d6425cc016422e5e89e5cb82c67196"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "静乐赵观文挽词",
        "preface": "",
        "paragraphs": [
            "大星殒地寂无光，砚席凝尘閟野堂。",
            "一老海滨天下憗，百年江左恨空长。",
            "家传遗稿归中秘，帝录元勋纪太常。",
            "路远生刍来未得，泪干门下老刘郎。"
        ],
        "notes": "",
        "id": "6a6505e58eb8b4b9ac7f1d7cc742a51d"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "题薛氏园",
        "preface": "",
        "paragraphs": [
            "屋头深锁屿头云，高下亭台景旋分。",
            "荷气晓来迎露看，泉声雨后隔溪闻。",
            "疏櫺不碍松萝月，高柳时停鸥鹭群。",
            "只恐此身闲未得，征书催发暑如焚。"
        ],
        "notes": "",
        "id": "2817d6b42ceea8481b0f0e6aa76178e2"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "文会飞霞观",
        "preface": "",
        "paragraphs": [
            "水满平川月满船，船轻撑入藕花边。",
            "移来谢守岩前坐，疑是容成洞里仙。",
            "茶灶烟遮松际鹤，丝桐声杂树头蝉。",
            "明朝更践弥明约，句拟当年石鼎联。"
        ],
        "notes": "",
        "id": "a27b77eda9839eb563570152bc673fdf"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "浔阳江楼",
        "preface": "",
        "paragraphs": [
            "楼压浔阳地望雄，四无倚著拄晴空。",
            "九支江汇栏干外，双剑峰明雾霭中。",
            "庾令声名犹昨日，屈平兰芷又薰风。",
            "绸缪牖户知何计，须及长淮枣未红。"
        ],
        "notes": "",
        "id": "d9756c495a739780b5519188b1e502ea"
    },
    {
        "author": "刘植",
        "dynasty": "宋",
        "type": "诗",
        "rhythmic": "",
        "title": "凤凰台",
        "preface": "",
        "paragraphs": [
            "昔年禅诵地，荒草夕阳台。",
            "仪凤有谁识，游人独上来。",
            "古桐阴覆井，丛竹笋穿苔。",
            "千古几兴废，北风吹雁回。"
        ],
        "notes": "",
        "id": "6dd0bd0e610dc3830381ccd5a04a3ad7"
    }
]