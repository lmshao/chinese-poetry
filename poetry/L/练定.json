[
    {
        "author": "练定",
        "dynasty": "宋",
        "type": "诗",
        "rhythmic": "",
        "title": "送程给事知越州",
        "preface": "",
        "paragraphs": [
            "鉴湖蓬阁南州冠，诏辍真仙去总临。",
            "江上儿童争跨竹，日逼鸳鹭惜分襟。",
            "气凌沙漠冰霜凛，旌拂兰亭雨露深。",
            "彩笔欲穷千里景，锦囊先屈满朝吟。",
            "五云鹤驭聊栖息，万里鹏图在尺寻。",
            "玉殿叮咛天语密，未应闲得子牟心。"
        ],
        "notes": "",
        "id": "46483be7b168bd1bf197b2177809da82"
    }
]