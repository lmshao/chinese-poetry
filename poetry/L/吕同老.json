[
    {
        "author": "吕同老",
        "dynasty": "宋",
        "type": "诗",
        "rhythmic": "",
        "title": "九锁山十咏 大涤洞",
        "preface": "",
        "paragraphs": [
            "巍巍元盖天，岩穴閟仙宅。",
            "别户穿虚明，层辉荡空碧。",
            "神鼓振玉音，丹崖落琼液。",
            "深通潜龙井，外障隔凡石。",
            "缅怀元同翁，于焉此栖息。",
            "华阳与林屋，隧道从所适。",
            "我来兹山中，偶值肥遁迹。",
            "灵草未易逢，翩翩飞鼠白。"
        ],
        "notes": "",
        "id": "c5be75d95eb4a9e3627e599aba3246aa"
    },
    {
        "author": "吕同老",
        "dynasty": "宋",
        "type": "诗",
        "rhythmic": "",
        "title": "九锁山十咏 栖真洞",
        "preface": "",
        "paragraphs": [
            "殊庭天柱西，微迳罗荆棘。",
            "驱车谷口亭，清气已迫人。",
            "元锁为我开，灵关岂无津。",
            "棋枰俨遗局，乳盖垂空轮。",
            "侧闻千载前，住此多隠沦。",
            "冥翳不可识，抱朴终成真。",
            "仙凡自有分，喧寂难并陈。",
            "叹息取归路，吾犹湿嚣尘。"
        ],
        "notes": "",
        "id": "b4727567ba88f43ac6b6cee43631a3e6"
    },
    {
        "author": "吕同老",
        "dynasty": "宋",
        "type": "诗",
        "rhythmic": "",
        "title": "九锁山十咏 鸣凤洞",
        "preface": "",
        "paragraphs": [
            "连峰路𫭟堮，幽洞摩苍穹。",
            "石门松萝隘，伛偻趋儿童。",
            "泠泠太古泉，环珮声丁东。",
            "相传吴越年，威凤翔其中。",
            "后来山中人，盛事夸无穷。",
            "我疑王者瑞，岂预霸业雄。",
            "元化有沦忽，世道多污隆。",
            "何时鸣朝阳，遥问山上桐。"
        ],
        "notes": "",
        "id": "e5ef8f0160eb6288d190a13b714bd2bf"
    },
    {
        "author": "吕同老",
        "dynasty": "宋",
        "type": "诗",
        "rhythmic": "",
        "title": "九锁山十咏 蜕龙洞",
        "preface": "",
        "paragraphs": [
            "苍山下孱颜，中有神龙栖。",
            "神龙眇何许，一水涵清溪。",
            "深藏岩壑古，迥破风烟低。",
            "当其未蜕时，幽隠漫尘泥。",
            "既蜕头角成，霄汉参云霓。",
            "回顾昔所蟠，陈迹亦已迷。",
            "况我后来人，危磴重攀跻。",
            "四顾但绝壁，丛筿风凄凄。"
        ],
        "notes": "",
        "id": "7707cf72e911dfb9b9871e86d3d3faca"
    },
    {
        "author": "吕同老",
        "dynasty": "宋",
        "type": "诗",
        "rhythmic": "",
        "title": "九锁山十咏 来贤岩",
        "preface": "",
        "paragraphs": [
            "昔贤所游地，道路行逶迤。",
            "中分山腰半，倒插石脚危。",
            "公生元祐时，名与日月垂。",
            "至今草木间，英气光离离。",
            "我行得遗迹，酾酒兴遐思。",
            "天风豁然至，吹落琼琚辞。",
            "不惜古人远，但嗟我生迟。",
            "安得五云表，一假黄鹤骑。"
        ],
        "notes": "",
        "id": "9ae331719790a8de9dd4f8d7facda243"
    },
    {
        "author": "吕同老",
        "dynasty": "宋",
        "type": "诗",
        "rhythmic": "",
        "title": "九锁山十咏 仙迹岩",
        "preface": "",
        "paragraphs": [
            "嬴秦乱天纲，猛志凌海水。",
            "长驱万山石，鞭策无远迩。",
            "余威及兹地，夜半走百鬼。",
            "仙人惜灵宫，一怒俱披靡。",
            "巉然断崖上，遗迹俯清泚。",
            "溪声助叱咤，野藓避冠履。",
            "兹事三千年，孰决非与是。",
            "摩挲苍玉纹，俛仰求至理。"
        ],
        "notes": "",
        "id": "86f85953972eca2ccbed889004073333"
    },
    {
        "author": "吕同老",
        "dynasty": "宋",
        "type": "诗",
        "rhythmic": "",
        "title": "九锁山十咏 翠蛟亭",
        "preface": "",
        "paragraphs": [
            "洄洑古涧深，蜿蜒层湍壮。",
            "长年蓄飞泉，一决起豪宕。",
            "高有百尺松，蓊鬰蔽青障。",
            "下有荇与萍，翠色映空旷。",
            "恍如千丈虬，穷壑潜异状。",
            "忽乘风云会，奋迅九天上。",
            "尚想玉堂仙，妙思发雄放。",
            "醉持白芙蕖，乘流动清唱。"
        ],
        "notes": "",
        "id": "62af78d753118b5c8b065a07c41c31f2"
    },
    {
        "author": "吕同老",
        "dynasty": "宋",
        "type": "诗",
        "rhythmic": "",
        "title": "九锁山十咏 丹泉",
        "preface": "",
        "paragraphs": [
            "觱沸槛外泉，远出天柱阳。",
            "清音映空谷，潜波涣寒塘。",
            "昔人养灵芝，长年此山旁。",
            "金骨换玉髓，素虬朝紫皇。",
            "尚余浴丹池，神光透扶桑。",
            "蓬莱几扬尘，兹泉日泱泱。",
            "我愿涤世纷，朗咏三元章。",
            "手持北斗杓，下酌流霞浆。"
        ],
        "notes": "",
        "id": "d35a0c1f7446f3f9cd892be1ac1effec"
    },
    {
        "author": "吕同老",
        "dynasty": "宋",
        "type": "诗",
        "rhythmic": "",
        "title": "九锁山十咏 石壁",
        "preface": "",
        "paragraphs": [
            "清飚吹衣裳，缥缈凌层巅。",
            "玲珑峭壁下，杖策穷回旋。",
            "名图谢模写，大巧无雕镌。",
            "窅如晴云影，霭霭行青天。",
            "飘如水风会，微澜起平川。",
            "石崖前蔽亏，胜事惜未全。",
            "吾将运真宰，疏凿成坦然。",
            "结茅此山阿，长吟伴飞仙。"
        ],
        "notes": "",
        "id": "a248dbffe4ba294cb2f2112283b9df1f"
    },
    {
        "author": "吕同老",
        "dynasty": "宋",
        "type": "诗",
        "rhythmic": "",
        "title": "九锁山十咏 云根石",
        "preface": "",
        "paragraphs": [
            "吾闻泰山云，触石无不至。",
            "如何兹山中，有石象云气。",
            "仙人事狡狯，幻化翻手易。",
            "鳞鳞作荟蔚，冉冉涌苍翠。",
            "清分涧水流，幽映林木邃。",
            "已逃苍狗变，长见玉芝瑞。"
        ],
        "notes": "",
        "id": "b71eadbeb10b6be073e1dc8df58ca744"
    },
    {
        "author": "吕同老",
        "dynasty": "宋",
        "type": "诗",
        "rhythmic": "",
        "title": "题高房山夜山图",
        "preface": "",
        "paragraphs": [
            "我昔绝江看吴山，朝光正落山水间。",
            "金波远自海门入，翠岚高插扶桑殷。",
            "安知璚楼有夜景，明月苍茫堕清影。",
            "李侯胜赏高侯笔，展卷一时如梦醒。"
        ],
        "notes": "",
        "id": "1d0ac4038686b060243133d3bd08cb8e"
    },
    {
        "author": "吕同老",
        "dynasty": "宋",
        "type": "诗",
        "rhythmic": "",
        "title": "龙泉寺纳凉",
        "preface": "",
        "paragraphs": [
            "靡靡市廛尽，杳杳泉石闲。",
            "灌木蔽榛莽，爽籁弥空山。",
            "飞甍纳余辉，丹雘粲以繁。",
            "巍然青莲宫，俯此碧玉阑。",
            "化人淡无为，趺坐观尘寰。",
            "支郎杳不逢，玄蝉噪其间。",
            "昔贤憩游地，眢井潜龙蟠。",
            "咏歌之所传，百世犹不刊。",
            "我生悦超旷，危磴重跻攀。",
            "归隠谅未能，溯风发长叹。"
        ],
        "notes": "",
        "id": "54f20adcfdb87c0ccab550fad9ad012b"
    }
]