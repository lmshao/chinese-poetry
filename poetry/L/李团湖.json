[
    {
        "author": "李团湖",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "六桂传家，三槐植庭，箕裘大儒。",
            "甚二郎意气，似同稷契，一时庆会，致主唐虞。",
            "百揆登庸，双亲未老，此乐人间还有无。",
            "那堪更、有棣华韡韡，听履亨衢。",
            "朝来天上传呼。",
            "便写作、衣冠盛事图。",
            "有声容备乐，传宣锡动，充庭牲饩，簇拥欢娱。",
            "整顿乾坤，巩安宗社，亦有臣功如此乎。",
            "中书考，愿年年此日，春满蓬壶。"
        ],
        "notes": "",
        "id": "6f5a925bf996e5ec29850d6d2f9c3718"
    }
]