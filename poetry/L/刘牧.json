[
    {
        "author": "刘牧",
        "dynasty": "宋",
        "type": "诗",
        "rhythmic": "",
        "title": "次韵经略吴及石门洞",
        "preface": "",
        "paragraphs": [
            "谏纸空箱后，高牙拂断霓。",
            "还符翠洲梦，来见石门题。",
            "架竹生新径，诛茅得旧蹊。",
            "阴崖走别洞，阳岭带回溪。",
            "吟桂人非隠，逢花客自迷。",
            "虚中存纳受，绝壁阻攀跻。",
            "地远饶征戍，君来息鼓鼙。",
            "吏闲眠麂鹿，民乐戏凫鹥。",
            "胜事时相遇，芳樽手屡携。",
            "清风与诗句，留与昔贤齐。"
        ],
        "notes": "",
        "id": "2fca25b68d82b6850330ce9a0a5c3cf3"
    }
]