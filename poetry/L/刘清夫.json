[
    {
        "author": "刘清夫",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "乱山深处，见寒梅一朵，皎然如雪。",
            "的皪妍姿羞半吐，斜映小窗幽绝。",
            "玉染香腮，酥凝冷艳、容态天然别。",
            "故人虽远，对花谁肯轻折。",
            "疑是姑射神仙，幔亭宴罢，迤逦停瑶节。",
            "爱此溪山供秀润，饱玩洞天风月。",
            "万石丛中，百花头上，谁与争高洁。",
            "粗桃俗李，不须连夜催发。"
        ],
        "notes": "",
        "id": "feda52940fc82093a42c2d3d8239b660"
    },
    {
        "author": "刘清夫",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "残腊卷愁去，春至莫闲愁。",
            "荣枯会有成说，无处著机谋。",
            "身世石中敲火，富贵草头垂露，何用苦贪求。",
            "三尺布衣剑，千载赤松游。",
            "忆亲朋，方丱角，总白头。",
            "羊肠世路巇崄，莫莫且休休。",
            "选甚范侯高爵，遮莫陶公钜产，争似五湖舟。",
            "万事付蜗角，止坎谩乘流。"
        ],
        "notes": "",
        "id": "9b3dd85d00931bdd77b3c765d4cde39c"
    },
    {
        "author": "刘清夫",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "浅碧芙蓉，素艳亭亭，前身阿娇。",
            "记湘滨露冷，酥容倍洁，华清水滑，酒晕全消。",
            "瑶剪丰肥，云翻碎萼，白羽鲜明时自摇。",
            "风流处，是古香幽韵，时度仙飙。",
            "琼枝璧月清标。",
            "对千朵婵娟倾翠瓢。",
            "况水晶台榭，低迷净绿，冰霜词调，隐约轻桡。",
            "细认金房，锺奇孕秀，已觉青衿横素腰。",
            "西风晚，看花开十丈，玉井非遥。"
        ],
        "notes": "",
        "id": "2fd7a7e1fe49982433627609a23419ab"
    },
    {
        "author": "刘清夫",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "柳梢绿小眉如印。",
            "乍暖还寒犹未定。",
            "惜花长是为花愁，殢酒却嫌添酒病。",
            "蝇头蜗角都休竞。",
            "万古豪华同一尽。",
            "东君晓夜促归期，三十六番花递信。"
        ],
        "notes": "",
        "id": "e7913f2207e7813828e874b8897f0131"
    },
    {
        "author": "刘清夫",
        "dynasty": "宋",
        "type": "词",
        "rhythmic": "金菊对芙蓉",
        "title": "",
        "preface": "",
        "paragraphs": [
            "浅拂春山，慢横秋水，玉纤闲理丝桐。",
            "按清冷繁露，淡伫悲风。",
            "素弦瑶轸调新韵，颤翠翘、金簇芙蓉。",
            "叠蠲重锁，轻挑慢摘，特地情浓。",
            "泛商刻羽无穷。",
            "似和鸣鸾凤，律应雌雄。",
            "问高山流水，此意谁同。",
            "个中只许知音听，有茂陵、车马雍容。",
            "画帘人静，琴心三叠，时倒金锺。"
        ],
        "notes": "",
        "id": "d1cd75b3a7738b255fddb438922ada20"
    }
]