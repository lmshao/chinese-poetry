[
    {
        "author": "刘克逊",
        "dynasty": "宋",
        "type": "诗",
        "rhythmic": "",
        "title": "题林司户寒斋",
        "preface": "",
        "paragraphs": [
            "高绝寒斋虽未到，但观名扁定非虚。",
            "连床夜语炉无火，四壁秋声案有书。",
            "要与西塘同苦淡，更容东野伴萧疎。",
            "区区粗得归闲趣，每见高风愧不如。"
        ],
        "notes": "",
        "id": "e9d2022283506d90534e92a9be3271fb"
    },
    {
        "author": "刘克逊",
        "dynasty": "宋",
        "type": "诗",
        "rhythmic": "",
        "title": "三贤堂",
        "preface": "",
        "paragraphs": [
            "堂成土木极精华，壮观先生处士家。",
            "只恐三贤还一笑，不留隙地种梅花。"
        ],
        "notes": "",
        "id": "c9d829978dda04ec07e9608ac2b2b904"
    },
    {
        "author": "刘克逊",
        "dynasty": "宋",
        "type": "诗",
        "rhythmic": "",
        "title": "江城",
        "preface": "",
        "paragraphs": [
            "过了元宵景自佳，东风轻拂酒旗斜。",
            "江城可是春先到，已有盈街卖杏花。"
        ],
        "notes": "",
        "id": "4f35b1bfd502d8e00f89c8599889f031"
    },
    {
        "author": "刘克逊",
        "dynasty": "宋",
        "type": "诗",
        "rhythmic": "",
        "title": "送杨帅",
        "preface": "",
        "paragraphs": [
            "累诏登华省，当时已避踪。",
            "身闲名转重，道大世难容。",
            "南国因锄薤，东山得倚筇。",
            "何当投劾去，短褐许相从。"
        ],
        "notes": "",
        "id": "885ee146a88d05b41f20355ed3c2d05d"
    },
    {
        "author": "刘克逊",
        "dynasty": "宋",
        "type": "诗",
        "rhythmic": "",
        "title": "寿枢使",
        "preface": "",
        "paragraphs": [
            "喧喧文价握灵蛇，凛凛词锋挺镆铘。",
            "出遇万年天子圣，生从七叶侍中家。",
            "君臣相悦同鱼藻，兄弟连荣比棣华。",
            "岁岁重三前六日，寿觞何惜泛流霞。"
        ],
        "notes": "",
        "id": "8e0f3510b0281bca26b5442089f1daa0"
    },
    {
        "author": "刘克逊",
        "dynasty": "宋",
        "type": "诗",
        "rhythmic": "",
        "title": "寿异宪",
        "preface": "",
        "paragraphs": [
            "元气钟为一代英，天休节后是公生。",
            "撑肠何止五千卷，满腹犹藏十万兵。",
            "懒向仕途为佞熊，肯将祠秩倦闲情。",
            "芹溪不是横舟处，四海风波正要平。"
        ],
        "notes": "",
        "id": "fbe19f5db49b3768ed81ae1572ff94e6"
    },
    {
        "author": "刘克逊",
        "dynasty": "宋",
        "type": "诗",
        "rhythmic": "",
        "title": "寿泉使",
        "preface": "",
        "paragraphs": [
            "新春三九左弧垂，惟有东皇造化知。",
            "不为等闲花柳计，独应长养栋梁姿。",
            "擎天一柱宁论价，伴月孤根永不移。",
            "自昔中书贵多考，愿公难老过□期。"
        ],
        "notes": "",
        "id": "69bc3d6147b84aa986e9230446257986"
    },
    {
        "author": "刘克逊",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "解变西崑体，一赋冠群英。",
            "清风峡畔，至今堂已读书名。",
            "富贵轻於尘土，孝义高於山岳，惜不大其成。",
            "陵谷纵迁改，草木亦光荣。",
            "与仇香，穿阮屐，试同登。",
            "石龛虽窄，可容一几短檠灯。",
            "千仞苍崖如削，四面翠屏不断，云雾镇长生。",
            "最爱岩前水，犹作诵弦声。"
        ],
        "notes": "",
        "id": "26b48582272a419010da7a3f10a64c43"
    }
]