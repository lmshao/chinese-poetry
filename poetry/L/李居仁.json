[
    {
        "author": "李居仁",
        "dynasty": "宋",
        "type": "词",
        "rhythmic": "天香",
        "title": "",
        "preface": "",
        "paragraphs": [
            "瀛峤浮烟，沧波挂月，潜虬睡起清晓。",
            "万里槎程，一番花信，付与露薇冰脑。",
            "纤云渐暖，凝翠席、氤氲不了。",
            "银叶重调火活。",
            "珠帘日垂风悄。",
            "螺屏酒醒梦好。",
            "绣罗帱、依旧痕少。",
            "几度试拈心字，暗惊芳抱。",
            "隐约仙舟路杳。",
            "谩佩影玲珑护娇小。",
            "素手金篝，春情未老。"
        ],
        "notes": "",
        "id": "cfa3015f1cc5a369ae19970bcf8a56ac"
    },
    {
        "author": "李居仁",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "蕊仙群拥宸游，素肌似怯波心冷。",
            "霜裳缟夜，冰壶凝露，红尘洗尽。",
            "弄玉轻盈，飞琼绰约，淡妆临镜。",
            "更多情、一片碧云不掩，笼娇面、回清影。",
            "菱唱数声乍听。",
            "载名娃、藕丝萦艇。",
            "雪鸥沙鹭，夜来同梦，晓风吹醒。",
            "酒量全消，粉痕微渍，色明香莹。",
            "问此花，盖贮瑶池，应未许、繁红并。"
        ],
        "notes": "",
        "id": "e1cfa048ec67728ef9ce33a0dd1fa008"
    }
]