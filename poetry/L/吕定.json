[
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "怀古",
        "preface": "",
        "paragraphs": [
            "我昔游海上，东望三神山。",
            "风波几万里，苍茫云霭间。",
            "鱼龙自掀舞，天空日月闲。",
            "神仙渺无迹，徐福去不还。",
            "空余蓬莱阁，千载留人寰。"
        ],
        "notes": "",
        "id": "f555a3876220742fe88ca76a175223a8"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "追和苏子瞻游峡山寺韵",
        "preface": "",
        "paragraphs": [
            "山迥宝华阁，水遶金锁湾。",
            "尘虑顿焉息，于兹开我颜。",
            "疎钟日夕动，老僧林下还。",
            "天风吹白云，悠悠满松关。",
            "归猿有余悲，月明啸空山。",
            "仙人自何来，翱翔八极间。",
            "手把玉芙蓉，吟笑锵珮环。",
            "歌罢忽飞去，千峰堆翠鬟。"
        ],
        "notes": "",
        "id": "73a0ad072550c42c0504552b50f482e1"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "赴京",
        "preface": "",
        "paragraphs": [
            "太白楼前雨乍收，画船挝鼓上皇州。",
            "肯因离别牵愁思，要把勋名事壮游。",
            "千里关河旗带月，一天星斗剑横秋。",
            "胸中賸有安边策，此去应当献冕旒。"
        ],
        "notes": "",
        "id": "ab758499629a56235764751c0b4bfe94"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "奉天门朝贺",
        "preface": "",
        "paragraphs": [
            "晓日初临万岁山，宝幢华盖列朝班。",
            "九重天上来仙乐，五色云中识圣颜。",
            "深殿卷帘香雾袅，近臣传制珮声还。",
            "嵩呼齐祝恩如海，散作阳和满世间。"
        ],
        "notes": "",
        "id": "38c871cf0b249546ba512da7eb9da3f6"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "调兵",
        "preface": "",
        "paragraphs": [
            "年少谈兵胆气豪，折冲千里岂辞劳。",
            "旌旗影动秋风瑟，鼓角声回夜月高。",
            "红锦裁鞍新试马，黄金装带旧悬刀。",
            "临征自信军容盛，五色团花绣战袍。"
        ],
        "notes": "",
        "id": "d31176616c637e9957b9740ba4355a94"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "扈驾",
        "preface": "",
        "paragraphs": [
            "八月秋高战马肥，观兵郊外振天威。",
            "一声凤吹迎鸾驭，五色龙文杂衮衣。",
            "剑戟横空金气肃，旌旗映日彩云飞。",
            "令严星火诸军奋，直斩单于塞上归。"
        ],
        "notes": "",
        "id": "2952b6c09449407f0038e380e0774182"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "班师",
        "preface": "",
        "paragraphs": [
            "紫塞回来雪正晴，王师百万拥连营。",
            "马嘶大地山河壮，旗卷长空日月明。",
            "龙虎台高千嶂耸，凤皇城近五云生。",
            "圣颜有喜天心顺，中外欢闻奏凯声。"
        ],
        "notes": "",
        "id": "fa4b1d9b12a52a89b33d07edeeeb63aa"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "登东岳山",
        "preface": "",
        "paragraphs": [
            "海内名山孰与齐，清风掖我上丹梯。",
            "鹏程九万扶摇近，世界三千指顾低。",
            "瀑挂天门惊霹雳，雨蒸日观出虹霓。",
            "太平会见东封盛，玉简金书焕紫泥。"
        ],
        "notes": "",
        "id": "d23cfe9fbc1559b25c463f426bf0eaf5"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "雪夜",
        "preface": "",
        "paragraphs": [
            "漠漠同云徧海涯，晓风寒逼绿窗纱。",
            "飞扬鳞甲三千界，粧点楼台百万家。",
            "何处妙歌金帐酒，谁人清对玉梅花。",
            "便应石鼎融冰水，乌帽笼头自煮茶。"
        ],
        "notes": "",
        "id": "f53dee02d387f61e5d762479ea3683f3"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "望岱岳",
        "preface": "",
        "paragraphs": [
            "岱宗东望鬰嵯峨，万丈仙桥鸟外过。",
            "秦树千年空老大，汉碑终古不消磨。",
            "天坛夜静乘星斗，石磴春深长薜萝。",
            "记得旧游曾载酒，颓然峰顶放长歌。"
        ],
        "notes": "",
        "id": "bfb2cc6b9602e7a1a9b2c1354b8a8425"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "望峄山",
        "preface": "",
        "paragraphs": [
            "极目东山秀色浓，紫霄千叶醉芙蓉。",
            "题诗尚记仙人洞，飞珮曾过玉女峰。",
            "树老孤桐秋露下，碑残古篆暮云封。",
            "何时再醉天门月，卧听清风万壑松。"
        ],
        "notes": "",
        "id": "6b7259d1f004c113ac70e8d3b6bc921b"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "登彭城楼",
        "preface": "",
        "paragraphs": [
            "项王台上白云秋，亚夫坟前草树稠。",
            "山色不随人事改，水声长近戍城流。",
            "空余夜月龙神庙，无复春风燕子楼。",
            "楚汉兴亡俱土壤，不须怀古重夷犹。"
        ],
        "notes": "",
        "id": "e41cb957f66bb05709fde63db8b31de3"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "戏马台",
        "preface": "",
        "paragraphs": [
            "据鞍挥指八千兵，昔日中原几战争。",
            "追鹿已无秦社稷，逝骓方叹楚歌声。",
            "英雄事往人何在，寂寞台空草自生。",
            "回首云山青矗矗，黄流依旧遶彭城。"
        ],
        "notes": "",
        "id": "3695d3c75636dde234fc6f663cae7fae"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "夜宿甓社湖",
        "preface": "",
        "paragraphs": [
            "湖光如镜迥无山，耿耿银河路可攀。",
            "万象不移天地外，一尘能到水云间。",
            "月明孤屿森楼阁，夜静飞仙过珮环。",
            "借问孟城何处是，微微灯火绿杨湾。"
        ],
        "notes": "",
        "id": "735b1b212cb7bf015c50cf7aaf2876a1"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "金陵旅夜",
        "preface": "",
        "paragraphs": [
            "一雨皇都万象明，东风娇啭上林鶑。",
            "火烟亭馆春多少，钟鼓楼台夜几更。",
            "枕上故园蝴蝶梦，枝头斜月杜鹃声。",
            "银牋欲写长相忆，滚滚江流不尽情。"
        ],
        "notes": "",
        "id": "977ad306a4c079e401e88b0bf2f1586c"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "过小孤山",
        "preface": "",
        "paragraphs": [
            "八月灵槎溯海门，翠云台上醉芳樽。",
            "峰头楼合相高下，水底鱼龙自吐吞。",
            "万古青天留玉柱，五更红日涌金盆。",
            "宦游不尽登临兴，欲洗苍苔颂圣恩。"
        ],
        "notes": "",
        "id": "17ca0e65e31ef2e0b833bee7ecc642ee"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "登翠云台",
        "preface": "",
        "paragraphs": [
            "一柱中流亦壮哉，分明世上有蓬莱。",
            "帘开庐阜层层出，船泛岷山滚滚来。",
            "夜冷神龙蟠水府，天青仙珮下瑶台。",
            "闲将玉管吹明月，勾引翩翩彩凤回。"
        ],
        "notes": "",
        "id": "7644d853d222886c6a64db9b2a612a64"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "游匡庐山",
        "preface": "",
        "paragraphs": [
            "欲向匡庐观瀑布，便从鼓蠡骤楼船。",
            "一声长啸来丹壑，千丈飞流下碧天。",
            "洞里楼台无岁月，云中鸡犬有神仙。",
            "凭谁呼起巢松者，醉拥宫袍对酒眠。"
        ],
        "notes": "",
        "id": "e4cd72887b3f07f703af442d9e038648"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "度大庾岭",
        "preface": "",
        "paragraphs": [
            "凿破鸿蒙一窍通，至今传说九龄功。",
            "天垂瘴雨蛮烟外，路入炎荒火树中。",
            "万里关河瞻北极，两行旌旆过南雄。",
            "鹧鸪声里端阳近，榕树青青荔子红。"
        ],
        "notes": "",
        "id": "38c81fb74e42f9e75f058123a759441a"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "过峡山寺",
        "preface": "",
        "paragraphs": [
            "峡江江上峡山寺，落日峰峦翠作堆。",
            "云拥半空楼殿出，天然一幅画图开。",
            "仙人采药和光洞，释子翻经化乐台。",
            "顾我红尘车马客，题诗无暇扫苍苔。"
        ],
        "notes": "",
        "id": "8f10f1b630b7d5da95f046e7b369efd9"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "登越王台",
        "preface": "",
        "paragraphs": [
            "海上荒台草树平，登临不尽古人情。",
            "白云万里怀亲舍，红日中天望帝京。",
            "百粤山川秋历落，山城楼阁晚峥嵘。",
            "醉来徙倚栏干曲，听彻西风画角声。"
        ],
        "notes": "",
        "id": "904e1e4455ac8921701ec3e0d0998aab"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "浴日亭和苏学士韵",
        "preface": "",
        "paragraphs": [
            "危亭突兀倚青山，坐对扶桑碧海湾。",
            "紫雾欲生龙伯庙，洪涛先涌虎门关。",
            "光摇宇宙花生眼，影动阑干酒上颜。",
            "遥望蓬莱宫阙晓，一轮飞挂碧云间。"
        ],
        "notes": "",
        "id": "6c073c9126aed30e9feb91eed5bcec78"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "游海珠寺",
        "preface": "",
        "paragraphs": [
            "何年神物抱珠游，遗向沧浪第一洲。",
            "五色化成金世界，六鼇擎出宝香楼。",
            "光涵蛟室星辰动，影落龙宫日月浮。",
            "万古团团天地里，磬声敲出海门秋。"
        ],
        "notes": "",
        "id": "e8d6c23e368505b8032a5d27a3d9b7bb"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "登广城楼",
        "preface": "",
        "paragraphs": [
            "三尺龙泉事远游，越王台上望南州。",
            "一天雨过千山晓，万里风来五月秋。",
            "江郭楼台蛮客市，海门烟日蜑家舟。",
            "临戎不有安边策，应愧常何荐马周。"
        ],
        "notes": "",
        "id": "de93ac944e235e79e6f162a48a93b575"
    },
    {
        "author": "吕定",
        "dynasty": "宋",
        "type": "诗",
        "rhythmic": "",
        "title": "谒金华寺六祖法堂",
        "preface": "",
        "paragraphs": [
            "坐阅人间几百年，双趺浑似后来禅。",
            "空空明镜台前地，寂寂红尘境外天。",
            "风动法林从虎过，云生咒钵解龙眠。",
            "至今月到层楼上，应共祥光午夜圆。"
        ],
        "notes": "",
        "id": "58c48d5d15c73ac4f13df65c22b57029"
    }
]