[
    {
        "author": "刘名世",
        "dynasty": "宋",
        "type": "诗",
        "rhythmic": "",
        "title": "墨池发祥诗呈蒋教",
        "preface": "",
        "paragraphs": [
            "城头学宫高巍巍，中有方井号墨池。",
            "穷冬不竭春不溢，往往石眼通江湄。",
            "故老相传右军宅，涤砚濡毫向池侧。",
            "兰亭绝笔迹成尘，此间池水犹能黑。",
            "绍兴之年值丙寅，一夕鬰鬰浮乌云。",
            "乡闾拭目看盛事，集英三唱人姓陈。",
            "又闻淳熙改元岁，隔春预作文章瑞。",
            "甲科夺得汉庭魁，贤关解褐冠多士。",
            "九岁奇童面圣颜，阖郡十人俱赐第。",
            "近来复作烟雾飞，盈盈玉斗磨歙丝。",
            "忽焉阴霾黯苍汉，模糊顷刻风披披。",
            "巧如奇花开异草，天女织出绞绡衣。",
            "须臾变态千万状，妙手点染水墨奇。",
            "此事颇亦涉神怪，疑有鬼物来游嬉。",
            "不然下垫千年龟，图书之祥将发挥。",
            "吾乡文物盛洙泗，执经问道肩相随。",
            "残膏賸馥大沾溉，诸生借润今其时。",
            "文昌终有应图契，韩门高第皆可为。",
            "先令地脉进佳贶，主张在公非义之。"
        ],
        "notes": "",
        "id": "75ae1e97bd1a1dfbae188dc89907f7d0"
    },
    {
        "author": "刘名世",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "槐影已高公事少，蒲鞭不试讼庭闲。"
        ],
        "notes": "",
        "id": "e84efa96bfb455de6f51ce83510c8994"
    }
]