[
    {
        "author": "刘木",
        "dynasty": "宋",
        "type": "诗",
        "rhythmic": "",
        "title": "酬卧云",
        "preface": "",
        "paragraphs": [
            "美人隔云水，广永几千里。",
            "白日有没时，相思无穷已。",
            "夜雨翳灯花，凉风折窗纸。",
            "披衣不能寐，讵待闻鸡起。",
            "从来志士肠，高若雪山峙。",
            "岂不念摧折，借此可凭恃。",
            "蔓草委地滋，孤松插天起。",
            "咸若知我深，赠言故及此。"
        ],
        "notes": "",
        "id": "4e623cc28840dfbebc978be0daa67874"
    },
    {
        "author": "刘木",
        "dynasty": "宋",
        "type": "诗",
        "rhythmic": "",
        "title": "感怀",
        "preface": "",
        "paragraphs": [
            "几度言归未得归，归心常切故山薇。",
            "人于愁处酒难著，春正好时花已稀。",
            "残日明池蝌蚪集，绿阴满院伯劳飞。",
            "浮生衮衮只如此，未必今朝悟昨非。"
        ],
        "notes": "",
        "id": "5f854c1eba98b9a47f84932ffcd07c4e"
    }
]