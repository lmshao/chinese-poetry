[
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "恭和",
        "preface": "",
        "paragraphs": [
            "雪消春动气清微，夹道都人望帝晖。",
            "法部已调丝竹管，御袍初进赭红衣。",
            "康衢弥节严三卫，真馆焚香降六飞。",
            "宴罢瑶池回跸晚，五云通夜拥端闱。"
        ],
        "notes": "",
        "id": "0b85f644c88c2cd323a1097e1ca0ce91"
    },
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "分题得瘿木壶",
        "preface": "",
        "paragraphs": [
            "天地产众材，任材谓之智。",
            "栋桷与楹杙，小大无有弃。",
            "方者以矩度，圆者中规制。",
            "嗟尔木之瘿，何异肉有赘。",
            "生成拥肿姿，赋象难取类。",
            "檃括所不施，钩绳为尔废。",
            "大匠睨而往，恻然乃有意。",
            "孰非造化功，而终朽不器。",
            "刳剔虚其中，朱漆为之伪。",
            "斟浆挹酒醴，施用惟其利。",
            "牺象非不珍，金罍岂不贵。",
            "设之于楹阶，十目肯注视。",
            "幸因左右容，反见为奇异。",
            "人之于才性，夫岂远于是。",
            "性虽有不善，在教之揉励。",
            "才亡不可用，由上所措置。",
            "饰陋就其长，皆得为良士。",
            "执一以废百，众功何由备。",
            "是惟圣人心，能通天下志。"
        ],
        "notes": "",
        "id": "82b3185bf1c61107d637d24cfb813127"
    },
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "天津晚步",
        "preface": "",
        "paragraphs": [
            "芝盖久稀疏，暮云空坱北。",
            "千年旧都城，一片闲宫阙。",
            "禁籞尚连延，觚棱犹巀嶭。",
            "桥势横雌霓，堤形偃初月。",
            "瀍涧岸已深，汉唐时既歇。",
            "危亭独坐人，浪把兴亡阅。"
        ],
        "notes": "",
        "id": "430954a59e3c00f2f04bf30d03f38eeb"
    },
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "杨郎中新居和尧夫先生韵  其一",
        "preface": "",
        "paragraphs": [
            "高斋旷望极山川，却顾卑居不值钱。",
            "二室峰峦凝画碧，万家楼阁带轻烟。",
            "春浓缭绕环游骑，地胜依稀寓列仙。",
            "唱发幽人丞相和，当时纸贵洛城传。"
        ],
        "notes": "",
        "id": "b15308ea07b65fcf8df1415b06abd661"
    },
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "杨郎中新居和尧夫先生韵  其二",
        "preface": "",
        "paragraphs": [
            "碧瓦朱门将相居，见嵩临洛百家无。",
            "登高此地还能赋，会老他年定入图。",
            "花发四时排步障，鸟鸣终日劝提壶。",
            "何人遇赏偏留赏，逸士清风激鄙夫。"
        ],
        "notes": "",
        "id": "8261135ddbb36ef7bace23358aaec558"
    },
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "和魏教授见赠",
        "preface": "",
        "paragraphs": [
            "清世文章日月悬，无才惟幸乐丰年。",
            "游山太室更少室，看水伊川又洛川。",
            "古有孟轲难语觉，时无颜子易为贤。",
            "读书每到天根处，长惧诸公问极前。"
        ],
        "notes": "",
        "id": "a43b960cb11cbdb2d1aa747d64d1bec5"
    },
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "留题龙门二首  其一",
        "preface": "",
        "paragraphs": [
            "融结成来不记秋，断崖苍壁锁烟愁。",
            "中分洪造夏王力，横截大山伊水流。",
            "八节滩声长在耳，一川风景尽归楼。",
            "行人莫动凭栏兴，无限英雄浪白头。"
        ],
        "notes": "",
        "id": "41e76d4b223490a38cc65a88887c718c"
    },
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "留题龙门二首  其二",
        "preface": "",
        "paragraphs": [
            "谁将长剑斩长蛟，斩断长蛟剑复韬。",
            "爪尾蜿蜒凝华岳，角牙狞恶结嵩高。",
            "骨伤两处崭苍壁，血出东流汹巨涛。",
            "此物犹难保身首，为言谗口莫嗷嗷。"
        ],
        "notes": "",
        "id": "a7ecc98885aef7c867400af2d2eeff62"
    },
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "龙门石楼看伊川",
        "preface": "",
        "paragraphs": [
            "数朝从款走烟霞，纵意凭栏看物华。",
            "百尺楼台通鸟道，一川烟雨属僧家。",
            "直须心逸方为乐，始信官荣未足夸。",
            "此景得游无事日，也宜知幸福无涯。"
        ],
        "notes": "",
        "id": "8a11a54b9c175e510784906d48cc79fd"
    },
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "二十二日晚步天津次日有诗",
        "preface": "",
        "paragraphs": [
            "溪翁昨晚步天津，步到天津伫立频。",
            "洛水只闻煎去棹，西风唯解促行人。",
            "山川惨淡笼寒雨，楼观参差锁暮云。",
            "此景分明谁会得，欲霜时候雁来宾。"
        ],
        "notes": "",
        "id": "49ef729f7f49b0fa65c2f2b3ee163c4c"
    },
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "和王常侍登郡楼望山",
        "preface": "",
        "paragraphs": [
            "四贤当日此盘桓，千百年人尚厚颜。",
            "天下有名难避世，胸中无物漫居山。",
            "事观今古兴亡后，道在君臣进退间。",
            "若蕴奇才必奇用，不然须负一生闲。"
        ],
        "notes": "",
        "id": "5d39bea59866783b8774a708a0b796ed"
    },
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "和王安之六老诗  其一",
        "preface": "",
        "paragraphs": [
            "六老皤然鬓似霜，纵心年至又非狂。",
            "园池共避何方胜，樽酒相欢未始忙。",
            "杖屦烂游千载运，衣巾浓惹万花香。",
            "过从见率添成七，况复秋来亦渐凉。"
        ],
        "notes": "",
        "id": "78a9bb2571d48fa0ed714e51d1bdf492"
    },
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "和王安之六老诗  其二",
        "preface": "",
        "paragraphs": [
            "六客同游一醉乡，又非流俗所言狂。",
            "追游共喜清平久，唱和争寻警策忙。",
            "荐酒月坡林果熟，发茶金石井泉香。",
            "千年松下麾谈麈，襟袖无风亦自凉。"
        ],
        "notes": "",
        "id": "2c8a172b5ef2b8596d47fd521922a1d0"
    },
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "和王安之六老诗  其三",
        "preface": "",
        "paragraphs": [
            "林下狂歌不贴腔，贴腔安得谓之狂。",
            "小车行处鶑花闹，大笔落时神鬼忙。",
            "门掩紫荆阛阓远，墙开瓮牖薜萝香。",
            "一般天下难寻物，洛浦清风拂面凉。"
        ],
        "notes": "",
        "id": "f1875421e52bfc5a979328cfb43bdd7a"
    },
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "寄吴传正寺丞",
        "preface": "",
        "paragraphs": [
            "敦笃情怀世所稀，昔年今日事难追。",
            "雪霜未始寒无甚，□桂何尝色暂移。",
            "洛邑士人虽我信，天津风月只君知。",
            "梦魂不悟东都远，依旧过从似旧时。"
        ],
        "notes": "",
        "id": "af1c6b9f5c471d533e98920227e37481"
    },
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "延福坊李太博乞园池诗",
        "preface": "",
        "paragraphs": [
            "宣威十九次高牙，奕叶功臣旧将家。",
            "清世辞荣归里第，白头行乐过年华。",
            "杯盈香醑浮春水，曲度新声出靓花。",
            "如此园池如此寿，儿孙满眼庆无涯。"
        ],
        "notes": "",
        "id": "f173d47a7f9c7db59baf3e16ba574042"
    },
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "王安之同赴王宣徽洛社秋会",
        "preface": "",
        "paragraphs": [
            "后房深出会亲宾，乐按新声妙入神。",
            "红烛盛时翻翠袖，画桡停处占青苹。",
            "早年金殿旧游客，此日凤池将去人。",
            "宅冠名都号蜗隠，邵尧夫敢作西邻。"
        ],
        "notes": "",
        "id": "d04c9f5b7f0028d22be635e4728f0ac0"
    },
    {
        "author": "吕公著",
        "dynasty": "宋",
        "type": "诗",
        "rhythmic": "",
        "title": "归洛寄祖择之龙图",
        "preface": "",
        "paragraphs": [
            "恩深骨髓谓慈亲，义重邱山是故人。",
            "归过嵩阳旧游地，□云收得薜萝身。"
        ],
        "notes": "",
        "id": "4e7473cf369fe551905d823a6bdf9142"
    }
]