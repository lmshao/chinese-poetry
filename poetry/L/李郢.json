[
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "冬至后西湖泛舟看断冰偶成长句",
        "preface": "",
        "paragraphs": [
            "一阳生后阴飙竭，湖上层冰看折时。",
            "云母扇摇当殿色，珊瑚树碎满盘枝。",
            "斜汀藻动鱼应觉，极浦波生鴈未知。",
            "山影浅中留瓦砾，日光寒外送涟漪。",
            "崖崩苇岸纵横散，篙蹙兰舟片段随。",
            "曾向黄河望冲激，大鹏飞起雪风吹。"
        ],
        "notes": "",
        "id": "596c85a65e146fc52498af9e09ac5a30"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "阳羡春歌",
        "preface": "",
        "paragraphs": [
            "石亭梅花落如积，玉藓斓班竹姑赤。",
            "祝陵有酒清若空，煮稬蒸鱼作寒食。",
            "长桥新晴好天气，两市儿郎[櫂]船戏。",
            "溪头铙鼓狂杀侬，青盖红裙偶相值。",
            "风光何处最可怜，邵家高楼白日边。",
            "楼下游人颜色喜，溪南黄帽应羞死。",
            "三月未有二月残，灵龟可信渰水干。",
            "葑草青青促归去，短箫横笛说明年。"
        ],
        "notes": "",
        "id": "ea28f8fcf173fe4a0e9cd081283dff6d"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "茶山贡焙歌",
        "preface": "",
        "paragraphs": [
            "使君爱客情无已，客在金台价无比。",
            "春风三月贡茶时，尽逐红旌到山里。",
            "焙中清晓朱门开，筐箱渐见新芽来。",
            "陵烟触露不停探，官家赤印连帖催。",
            "朝饥暮匐谁兴哀，喧阗竞纳不盈掬。",
            "一时一饷还成堆，蒸之馥之香胜梅，研膏架动轰如雷。",
            "茶成拜表贡天子，万人争噉春山摧。",
            "驿骑鞭声砉流电，半夜驱夫谁复见。",
            "十日王程路四千，到时须及清明宴。",
            "吾君可谓纳谏君，谏官不谏何由闻。",
            "九重城里虽玉食，天涯吏役长纷纷。",
            "使君忧民惨容色，就焙尝茶坐诸客。",
            "几回到口重咨嗟，嫩绿鲜芳出何力。",
            "山中有酒亦有歌，乐营房户皆仙家。",
            "仙家十队酒百斛，金丝宴馔随经过。",
            "使君是日忧思多，客亦无言征绮罗。",
            "殷勤绕焙复长叹，官府例成期如何。",
            "吴民吴民莫憔悴，使君作相期苏尔。"
        ],
        "notes": "",
        "id": "69cda868e7f46abe5724386ec686c9de"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "夏日登信州北楼",
        "preface": "",
        "paragraphs": [
            "高楼上长望，百里见灵山。",
            "雨歇河珠定，云开谷鸟还。",
            "田苗映林合，牛犊傍村闲。",
            "始得消忧处，蝉声催入关。"
        ],
        "notes": "",
        "id": "8e6dfbf03fbbd51cd1a105b684b62438"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "游天柱观",
        "preface": "",
        "paragraphs": [
            "听钟到灵观，仙子喜相寻。",
            "茅洞几千载，水声寒至今。",
            "读碑丹井上，坐石涧亭阴。",
            "清兴未云尽，烟霞生夕林。"
        ],
        "notes": "",
        "id": "2bd9c15341e2d6ca499caf3f935b8513"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "酬刘谷除夜见寄",
        "preface": "",
        "paragraphs": [
            "坐恐三更至，流年此夜分。",
            "客心无限事，愁雨不堪闻。",
            "灞上家殊远，炉前酒暂醺。",
            "刘郎亦多恨，诗忆故山云。"
        ],
        "notes": "",
        "id": "4d6b9a75ca8a51d805440bacd662a841"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "元日作",
        "preface": "",
        "paragraphs": [
            "锵锵华驷客，门馆贺新正。",
            "野雪江山霁，微风竹树清。",
            "芜庭春意晓，残枿烬烟生。",
            "忽忆王孙草，前年在帝京。"
        ],
        "notes": "",
        "id": "18690ab8899e75823e3691c6f13aeda3"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "酬刘谷立春日吏隐亭见寄",
        "preface": "",
        "paragraphs": [
            "孤亭遥带寺，静者独登临。",
            "楚霁江流慢，春归泽气阴。",
            "野田青牧马，幽竹暖鸣禽。",
            "日日年光尽，何堪故国心。"
        ],
        "notes": "",
        "id": "ebfe05563fa9cbfdd9e10d8985f2de3a"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "宿怜上人房",
        "preface": "",
        "paragraphs": [
            "重公旧相识，一夕话劳生。",
            "药裹关身病，经函寄道情。",
            "岳寒当寺色，滩夜入楼声。",
            "不待移文诮，三年别赤城。"
        ],
        "notes": "",
        "id": "248d9b0498a58f00d066ebf1cee9815c"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "园居",
        "preface": "",
        "paragraphs": [
            "暮雨杨雄宅，秋风向秀园。",
            "不闻砧杵动，时看桔槔翻。",
            "钓下鱼初食，船移鸭𫏐喧。",
            "橘寒才弄色，须带早霜繁。"
        ],
        "notes": "",
        "id": "3e25281af0caf60d89295f52c47f12d9"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "中元夜",
        "preface": "",
        "paragraphs": [
            "江南水寺中元夜，金粟栏边见月娥。",
            "红烛影回仙态近，翠鬟光动看人多。",
            "香飘彩殿凝兰麝，露绕轻衣杂绮罗。",
            "湘水夜空巫峡远，不知归路欲如何。"
        ],
        "notes": "",
        "id": "e32e24746b416d146780c5c7537a10bb"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "赠羽林将军",
        "preface": "",
        "paragraphs": [
            "虬须憔悴羽林郎，曾入甘泉侍武皇。",
            "雕没夜云知御苑，马随仙仗识天香。",
            "五湖归去孤舟月，六国平来两鬓霜。",
            "唯有桓伊江上笛，卧吹三弄送残阳。"
        ],
        "notes": "",
        "id": "1df8cafb277d4c1003b6f87a1f455999"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "送人之岭南",
        "preface": "",
        "paragraphs": [
            "关山迢遰古交州，岁[晏]怜君走马游。",
            "谢氏海边逢素女，越王潭上见青牛。",
            "嵩台月照啼猨曙，石室烟含古桂秋。",
            "回望长安五千里，刺桐花下莫淹留。"
        ],
        "notes": "",
        "id": "b0a3850cbc535ea65c32aa02beb6add6"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "晚泊松江驿",
        "preface": "",
        "paragraphs": [
            "片帆孤客晚夷犹，红蓼花前水驿秋。",
            "岁月方惊离别尽，烟波仍驻古今愁。",
            "云阴故国山川暮，潮落空江网罟收。",
            "还有吴娃旧歌曲，櫂声遥散采菱舟。"
        ],
        "notes": "",
        "id": "5d9f91a77b79d332970a97d3f3e4b9f9"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "江亭春霁",
        "preface": "",
        "paragraphs": [
            "江蓠漠漠荇田田，江上云亭霁景鲜。",
            "蜀客帆樯背归燕，楚山花木怨啼鹃。",
            "春风掩映千门柳，晓色凄凉万井烟。",
            "金磬泠泠水南寺，上方僧室翠微连。"
        ],
        "notes": "",
        "id": "f308e5dbe5189f4b86c20a37a29067a2"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "早秋书怀",
        "preface": "",
        "paragraphs": [
            "高梧一叶坠凉天，宋玉悲秋泪洒然。",
            "霜拂楚山频见菊，雨零溪树忽无蝉。",
            "虚村暮角催残日，近寺归僧寄野泉。",
            "青鬓已缘多病镊，可堪风景促流年。"
        ],
        "notes": "",
        "id": "fd716d2fac48b392027e73af515b6979"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "为妻作生日寄意",
        "preface": "",
        "paragraphs": [
            "谢家生日好风烟，柳暖花春二月天。",
            "金凤对翘双翡翠，蜀琴初上七丝弦。",
            "鸳鸯交颈期千岁，琴瑟谐和愿百年。",
            "应恨客程归未得，绿窗江泪冷涓涓。"
        ],
        "notes": "",
        "id": "f485f7eeca89fcf277af004b5065ddfe"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "重阳日寄浙东诸从事",
        "preface": "",
        "paragraphs": [
            "野人多病门长掩，荒圃重阳菊自开。",
            "愁里又闻清笛怨，望中难见白衣来。",
            "元瑜正及从军乐，宁戚谁怜叩角哀。",
            "红斾纷纷碧江暮，知君醉下望乡台。"
        ],
        "notes": "",
        "id": "0f1b130e2e3b8d16f1c573195edd7913"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "和湖州杜员外冬至日白苹洲见忆",
        "preface": "",
        "paragraphs": [
            "白苹亭上一阳生，谢朓新裁锦绣成。",
            "千嶂雪消溪影渌，几家梅绽海波清。",
            "已知鸥鸟长来狎，可许汀洲独有名。",
            "多媿龙门重招引，即抛田舍棹舟行。"
        ],
        "notes": "",
        "id": "d4dce769b525f1de520bdcaaff96d6a0"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "上裴晋公",
        "preface": "",
        "paragraphs": [
            "四朝忧国鬓如丝，龙马精神海鹤姿。",
            "天上玉书传诏夜，阵前金甲受降时。",
            "曾经庾亮三秋月，下尽羊昙两路碁。",
            "惆怅旧堂扃绿野，夕阳无限鸟飞迟。"
        ],
        "notes": "",
        "id": "1cc2bc5c8a650e8da11c2b1e3e24e5f9"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "钱塘青山题李隐居西斋",
        "preface": "",
        "paragraphs": [
            "小隐西斋为客开，翠萝深处遍青苔。",
            "林间扫石安碁局，岩下分泉遰酒杯。",
            "兰叶露光秋月上，芦花风起夜潮来。",
            "湖山遶屋犹嫌浅，欲櫂渔舟近钓台。"
        ],
        "notes": "",
        "id": "472e1d90233bb3558065aae58ebe90eb"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "友人适越路过桐庐寄题江驿",
        "preface": "",
        "paragraphs": [
            "桐庐县前洲渚平，桐庐江上晚潮生。",
            "莫言独有山川秀，过日仍闻官长清。",
            "麦陇虚凉当水店，鲈鱼鲜美称莼羹。",
            "王孙客棹残春去，相送河桥羡此行。"
        ],
        "notes": "",
        "id": "32bd63aa190f1d2a641d3eb149dde68e"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "送刘谷",
        "preface": "",
        "paragraphs": [
            "村桥西路雪初晴，云暖沙干马足轻。",
            "寒涧渡头芳草色，新梅岭外鹧鸪声。",
            "邮亭已送轻车发，山馆谁将候火迎。",
            "落日千峰转迢遰，知君回首望高城。"
        ],
        "notes": "",
        "id": "ccc8762c7bc5e724bfc4bd903b4e152e"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "七夕",
        "preface": "",
        "paragraphs": [
            "乌鹊桥头双扇开，年年一度过河来。",
            "莫嫌天上稀相见，犹胜人间去不回。",
            "欲减烟花饶俗世，暂烦烟月掩粧台。",
            "别时旧路长清浅，岂肯离情似死灰。"
        ],
        "notes": "",
        "id": "0f27aa5e193d091c5c7b552152b626d5"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "秦处士移家富春发樟亭怀寄",
        "preface": "",
        "paragraphs": [
            "潮落空江洲渚生，知君已上富春亭。",
            "尝闻郭邑山多秀，更说官僚眼尽青。",
            "离别几宵魂耿耿，相思一座髪星星。",
            "仙翁白石高歌调，无复松斋半夜听。"
        ],
        "notes": "",
        "id": "46948e3ba8c47844b9c20382d6932751"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "故洛阳城",
        "preface": "",
        "paragraphs": [
            "胡兵一动朔方尘，不使銮舆此重巡。",
            "清洛但流呜咽水，上阳深锁寂寥春。",
            "云收少室初晴雨，柳拂中桥晚渡津。",
            "欲问升平无故老，凤楼回首落花频。"
        ],
        "notes": "",
        "id": "7fcffe393618b3fc8495a21b5a674b8c"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "紫极宫上元斋次呈诸道流",
        "preface": "",
        "paragraphs": [
            "碧简朝天章奏频，清宫髣髴降灵真。",
            "五龙金角向星斗，三洞玉音愁鬼神。",
            "风拂乱灯山磬□，露沾仙杏石坛春。",
            "明朝醮罢羽客散，尘土满城空世人。"
        ],
        "notes": "",
        "id": "7ddae6ddad5bfb499d6e5fe9e207358c"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "立春一日江村偶兴",
        "preface": "",
        "paragraphs": [
            "旧历年光看卷尽，立春何用更相催。",
            "江边野店寒无色，竹外孤村坐见梅。",
            "山雪乍晴岚翠起，渔家向晚笛声哀。",
            "南州近有秦中使，闻道胡兵索战来。"
        ],
        "notes": "",
        "id": "8c03d8a86945485e582373f19d56fb4b"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "立秋后自京归家",
        "preface": "",
        "paragraphs": [
            "篱落秋归见豆花，竹门当水岸横槎。",
            "松斋一雨宜清簟，佛室孤灯对绛纱。",
            "尽日抱愁跧似鼠，移时不动嬾于虵。",
            "西江近有鲈鱼否，张翰扁舟始到家。"
        ],
        "notes": "",
        "id": "033175a3c2c917041c95b0ad5e8c2f11"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "奉陪裴相公重阳日游安乐池亭",
        "preface": "",
        "paragraphs": [
            "绛霄轻霭翊三台，稽阮襟怀管乐才。",
            "莲沼昔为王俭府，菊篱今作孟嘉杯。",
            "宁知北阙元勋在，却引东山旧客来。",
            "自笑吐茵还酩酊，日斜空从绛衣回。"
        ],
        "notes": "",
        "id": "c34cdfcd3f2c4e73365294c7785a1ef3"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "淛河馆",
        "preface": "",
        "paragraphs": [
            "雨湿菰蒲斜日明，茅厨煮茧掉车声。",
            "青蛇上竹一种色，黄蝶隔溪无限情。",
            "何处樵渔将远饷，故园田土忆春耕。",
            "千峰万濑水潏潏，羸马此中愁独行。"
        ],
        "notes": "",
        "id": "ed692505bab4b37bc881639842c90d84"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "春日题山家",
        "preface": "",
        "paragraphs": [
            "偶与樵人熟，春残日日来。",
            "依岗寻紫蕨，挽树得青梅。",
            "燕静衔泥起，蜂喧抱蘂回。",
            "嫩茶重搅绿，新酒畧炊醅。",
            "漠漠蚕生纸，涓涓水弄苔。",
            "丁香政堪结，留步小庭隈。"
        ],
        "notes": "",
        "id": "331d5977cd963383551c20927f0c5e63"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "江亭晚望",
        "preface": "",
        "paragraphs": [
            "碧天凉冷鴈来疎，闲望江云思有余。",
            "秋馆池亭荷叶后，野人篱落豆花初。",
            "无愁自得仙人术，多病能忘太史书。",
            "闻说故园香稻熟，片帆归去就鲈鱼。"
        ],
        "notes": "",
        "id": "7b6705e8109331266b7a7bc859688487"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "长安夜访澈上人",
        "preface": "",
        "paragraphs": [
            "关西木落夜霜凝，乌帽闲寻紫阁僧。",
            "松迥月光先照鹤，寺寒沟水忽生冰。",
            "琤琤晓漏喧秦禁，漠漠秋烟起汉陵。",
            "闻说天台旧禅处，石房独有一龛灯。"
        ],
        "notes": "",
        "id": "f48f0c4a4b80816cb02aa4c486526542"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "送圆鉴上人游天台",
        "preface": "",
        "paragraphs": [
            "西岭草堂留不住，独携瓶锡向天台。",
            "霜清海寺闻潮至，日宴江船乞食回。",
            "华顶夜寒孤月落，石桥秋尽一僧来。",
            "灵溪道者相逢处，阴洞泠泠竹室开。"
        ],
        "notes": "",
        "id": "35736c8069d095d6dad5e880ddbcfb4b"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "送僧之台州",
        "preface": "",
        "paragraphs": [
            "独寻台岭闲游去，岂觉灵溪道里赊。",
            "三井应潮通海浪，五峰攒寺落天花。",
            "寒潭盥漱铜瓶洁，野店安禅锡杖斜。",
            "到日初寻石桥路，莫教云雨湿袈裟。"
        ],
        "notes": "",
        "id": "a7d26d83092c6a821efaa931cfc04f27"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "伤贾岛无可",
        "preface": "",
        "paragraphs": [
            "却到京师事事伤，惠休归寂贾生亡。",
            "何人收得文章箧，独我来经苔藓房。",
            "一命未沾为逐客，万缘初尽别空王。",
            "萧萧竹坞斜阳在，叶覆闲堦雪拥墙。"
        ],
        "notes": "",
        "id": "7fca9144763301eba8ae583bd9a61dd5"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "孔雀",
        "preface": "",
        "paragraphs": [
            "越鸟青春好颜色，晴轩入户看呫衣。",
            "一身金翠画不得，万里山川来者稀。",
            "丝竹惯听时独舞，楼台初上欲孤飞。",
            "刺桐花谢芳草歇，南国同巢应望归。"
        ],
        "notes": "",
        "id": "ec660dae0e76c20d3c4e23e42619f3f7"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "秋晚寄题陆勋校书义兴禅居时淮南从事",
        "preface": "",
        "paragraphs": [
            "禅居秋草晚，萧索异前时。",
            "莲幕青云贵，翱翔绝后期。",
            "藓房柽架掩，山砌石盆欹。",
            "劒戟晨趋静，笙歌夜散迟。",
            "谷寒霜狖静，林晚磬虫悲。",
            "惠远烟霞在，方平杖履随。",
            "骨清须贵达，神重有威仪。",
            "万卒千蹄马，横鞭从信骑。"
        ],
        "notes": "",
        "id": "aa359992127e987240b690ecdb2d6828"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "酬王舍人雪中见寄",
        "preface": "",
        "paragraphs": [
            "三日柴门拥不开，堦庭平满白皑皑。",
            "今朝踏作琼瑶迹，为有诗从凤沼来。"
        ],
        "notes": "",
        "id": "c96b6ed0231616ba0a8faf67044b2cbe"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "蝉",
        "preface": "",
        "paragraphs": [
            "饮蝉惊雨落高槐，山蚁移将入石阶。",
            "若使秦楼美人见，还应一为拔金钗。"
        ],
        "notes": "",
        "id": "1ac5d1f5c86afd15202bffdc9b52f51a"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "自水口入茶山",
        "preface": "",
        "paragraphs": [
            "蒨蒨红裙好女儿，相偎相倚看人时。",
            "使君马上应含笑，横把金鞭为咏诗。"
        ],
        "notes": "",
        "id": "d8e9aec935d22943e69f1420722b1fbd"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "重游天台",
        "preface": "",
        "paragraphs": [
            "南国天台山水奇，石桥危险古来知。",
            "龙潭直下一百丈，谁见生公独坐时。"
        ],
        "notes": "",
        "id": "123b292749d4012ecac837c93625ef7d"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "山行",
        "preface": "",
        "paragraphs": [
            "小田微雨稻苗香，田畔清溪潏潏凉。",
            "自忆东吴榜舟日，蓼花沟水半篙强。"
        ],
        "notes": "",
        "id": "46230764951b33e8de3ed7467771da05"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "上元日寄湖杭二从事",
        "preface": "",
        "paragraphs": [
            "恋别山灯忆水灯，山光水焰百千层。",
            "谢公留赏山公唤，知入笙歌阿那朋。"
        ],
        "notes": "",
        "id": "cbddc276d433f353ad189c28fdb3abdd"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "寒食野望",
        "preface": "",
        "paragraphs": [
            "旧坟新陇哭多时，流世都堪几度悲。",
            "乌鸟乱啼人未远，野风吹散白棠梨。"
        ],
        "notes": "",
        "id": "4164407a3c4129fbbe7bf7b9f6764a0c"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "清明日题一公禅室",
        "preface": "",
        "paragraphs": [
            "山头兰若石楠春，山下清明烟火新。",
            "此日何穷礼禅客，归心谁是恋禅人。"
        ],
        "notes": "",
        "id": "97f576f37bea715d7a132bd6e4513c33"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "七夕寄张氏兄弟",
        "preface": "",
        "paragraphs": [
            "新秋牛女会佳期，红粉筵开玉馔时。",
            "好与檀郎寄花朵，莫教清晓羡蛛丝。"
        ],
        "notes": "",
        "id": "db955ca8f9cf2273d475c88788de89ee"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "春晚与诸同舍出城迎座主侍郎",
        "preface": "",
        "paragraphs": [
            "三十骅骝一哄尘，来时不锁杏园春。",
            "东风柳絮轻如雪，应有偷游曲水人。"
        ],
        "notes": "",
        "id": "eca04b977e45b448810e0a90bac687d3"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "张郎中宅戏赠二首 一",
        "preface": "",
        "paragraphs": [
            "薄雪燕蓊紫燕钗，钗垂簏簌抱香怀。",
            "一声歌罢刘郎醉，脱取明金压绣鞋。"
        ],
        "notes": "",
        "id": "83a8fb294b836c118ba9249ed86dc90c"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "张郎中宅戏赠二首 二",
        "preface": "",
        "paragraphs": [
            "谢家青妓邃重关，谁省春风见玉颜。",
            "闻道彩鸾三十六，一双双对碧池莲。"
        ],
        "notes": "",
        "id": "e2b7d86046bab7dd9b140c3ed8e04ca5"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "醉送",
        "preface": "",
        "paragraphs": [
            "江梅冷艳酒清光，急拍繁弦醉画堂。",
            "无限柳条多少雪，一将春恨付刘郎。"
        ],
        "notes": "",
        "id": "1a89fc177f8ff1f736076ab914feada9"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "晓井",
        "preface": "",
        "paragraphs": [
            "桐阴覆井月斜明，百尺寒泉古甃清。",
            "越女携瓶下金索，晓天初放辘轳声。"
        ],
        "notes": "",
        "id": "ca94557214a45cc7a5130fc88891858a"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "南池",
        "preface": "",
        "paragraphs": [
            "小男供饵妇搓丝，溢榼香醪倒接䍠。",
            "日出两竿鱼正食，一家欢笑在南池。"
        ],
        "notes": "",
        "id": "4ff4d24ffd24b69f35103a2f3912410d"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "偶作",
        "preface": "",
        "paragraphs": [
            "一杯正发吟哦兴，两盏还生去住愁。",
            "何似全家上船去，酒旗多处即淹留。"
        ],
        "notes": "",
        "id": "8b3c4d649cc20c1b66aaeeafc337503d"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "画鼓",
        "preface": "",
        "paragraphs": [
            "尝闻画鼓动欢情，及送离人恨鼓声。",
            "两杖一挥行缆解，暮天空使别魂惊。"
        ],
        "notes": "",
        "id": "c256bf214066a9d5d4d7337cd5ddd1b8"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "燕蓊花",
        "preface": "",
        "paragraphs": [
            "十二街中何限草，燕蓊尽欲占残春。",
            "黄花扑地无穷极，愁杀江南去住人。"
        ],
        "notes": "",
        "id": "12b1c39f81dfaae05a61615634efe8c2"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "邵博士溪亭",
        "preface": "",
        "paragraphs": [
            "野茶无限春风叶，溪水千重返照波。",
            "只去长桥三十里，谁人一解枉帆过。"
        ],
        "notes": "",
        "id": "12a3c1876c4294204868138fce50266b"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "小石上见亡友题处",
        "preface": "",
        "paragraphs": [
            "笋石清琤入紫烟，陆云题处是前年。",
            "苔侵雨打依稀在，惆怅凉风树树蝉。"
        ],
        "notes": "",
        "id": "808abbfb3b3fa6bcdbbbc5bd156509d1"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "洞灵观流泉",
        "preface": "",
        "paragraphs": [
            "石上苔芜水上烟，潺湲声在观门前。",
            "千岩万壑分流去，更引飞花入洞天。"
        ],
        "notes": "",
        "id": "c3f0d355b5b9d404985cb38c70cfb43b"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "送李判官",
        "preface": "",
        "paragraphs": [
            "津市停桡送别难，荧荧蜡炬照更阑。",
            "东风万叠吹江月，谁伴袁襃宿夜滩。"
        ],
        "notes": "",
        "id": "ee0e78ff6cdc597c2123390b9484f115"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "宿杭州虚白堂",
        "preface": "",
        "paragraphs": [
            "秋月斜明虚白堂，寒蛩唧唧树苍苍。",
            "江风彻晓不得睡，二十五声秋点长。"
        ],
        "notes": "",
        "id": "b695df52cb85a3cc028239828b2f9d85"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "早发",
        "preface": "",
        "paragraphs": [
            "野店星河在，行人道路长。",
            "孤灯怜宿处，斜月厌新装。",
            "草色多寒露，虫声似故乡。",
            "清秋无限恨，残菊过重阳。"
        ],
        "notes": "",
        "id": "54a9f660441909d31dde96083f3baf05"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "题惠山",
        "preface": "",
        "paragraphs": [
            "乳洞阴阴碧涧连，杉松六月冷无蝉。",
            "黄昏飞尽白蝙蝠，茶火数星山寂然。"
        ],
        "notes": "",
        "id": "aa6fbd733ba73743315d79bd29f2e10e"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "雨中看山榴落花",
        "preface": "",
        "paragraphs": [
            "山榴逼砌栽，山火一团开。",
            "尽日风兼雨，春渠拥作堆。"
        ],
        "notes": "",
        "id": "309395eae626845711e7a6dd9ddc8eb3"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "寄友人乞菊栽",
        "preface": "",
        "paragraphs": [
            "药阑经雨正堪锄，白菊烦君乞数株。",
            "潘岳赋中芳思在，陶潜篱下绿英无。",
            "移来稍及蝉鸣树，种罢长教酒满壶。",
            "□子成仙纵难学，九秋思看集鸠雏。"
        ],
        "notes": "",
        "id": "5787e814e513a6c4b6a11c41574c9903"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "江边柳",
        "preface": "",
        "paragraphs": [
            "东风晴色挂阑干，眉叶初晴畏晓寒。",
            "江上别筵终日有，绿条春在长应难。"
        ],
        "notes": "",
        "id": "cde85efd6ce2e79d52487b7afa91cca8"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "鹅儿",
        "preface": "",
        "paragraphs": [
            "腊后闲行村舍边，黄鹅清水真可怜。",
            "何穷散乱随新草，永日淹留在野田。",
            "无事群鸣遮水际，争来引颈逼人前。",
            "风吹楚泽蒹葭暮，看下寒溪逐去船。"
        ],
        "notes": "",
        "id": "983c9d8e0c6bbe816e1a59ddef05e94c"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "酬友人春暮寄枳花茶",
        "preface": "",
        "paragraphs": [
            "昨日东风吹枳花，酒醒春晚一瓯茶。",
            "如云正护幽人壍，似雪才分野老家。",
            "金饼拍成和雨露，玉尘煎出照烟霞。",
            "相如病渴今全校，不羡生台白颈鵶。"
        ],
        "notes": "",
        "id": "a709a8d03fad5fa070bf8706474eaf16"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "郢自街西醉归马鞭坠失崔员外起秘书知其阙用皆许见贻俄顷之间二信俱至短长坚重价不相饶辄抒短章仰酬珍锡",
        "preface": "",
        "paragraphs": [
            "蜀岩阴面冷冥冥，偃雪欺霜半露青。",
            "铦刃翦裁多鹊媚，细鞘挥拂带龙腥。",
            "崖垂万仞知无影，藓渍千年合有灵。",
            "兰省贵寮蓬阁吏，一时缄赠到云亭。"
        ],
        "notes": "",
        "id": "afb577c97061b72c710ad126102efc68"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "即目",
        "preface": "",
        "paragraphs": [
            "自笑腾腾者，非憨又不狂。",
            "何为跧似鼠，而复怯于麞。",
            "落拓无生计，伶俜恋酒乡。",
            "冥搜得诗窟，偶战出文场。",
            "爱雪愁冬尽，怀人觉夜长。",
            "石楼多爽气，柽案有余香。",
            "运去非关拙，时来不在忙。",
            "平生两闲暇，孤趣满沧浪。"
        ],
        "notes": "",
        "id": "bbe49ac0b1740881740f23411d730f62"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "罗敷东馆亭下流泉云至前山拥咽经岁移时掬弄惆怅成章",
        "preface": "",
        "paragraphs": [
            "看山亭下小鸣泉，呜咽难通亦可怜。",
            "惆怅无人为疎凿，拥愁含恨过年年。"
        ],
        "notes": "",
        "id": "0b576e17155253e1a6e12bd1a47a4daf"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "赠刘郎中",
        "preface": "",
        "paragraphs": [
            "东南秀气动文星，天子应教扫内庭。",
            "湘渚雪晴弧鹤唳，锦江云尽一峰青。",
            "仁含楚树花先发，爽照宾「筵」□□□。",
            "□□定宜端剑珮，上仙风骨紫兰馨。"
        ],
        "notes": "",
        "id": "b44f2bdaa19c8e211fa41d8a7b5de24b"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "题水精钗",
        "preface": "",
        "paragraphs": [
            "脉脉两条秋水色，农夫贱卖古城旁。",
            "何年偶堕青丝发，问价应齐白玉珰。",
            "插去定难分镜彩，看时长似滴珠光。",
            "人间更有不足贵，金雀徒夸十二行。"
        ],
        "notes": "",
        "id": "c106995019e033900a0fdaf5d0763435"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "放鹧鸪",
        "preface": "",
        "paragraphs": [
            "玉楼珠户养经时，放出雕笼久不飞。",
            "秦地游僧一弹指，楚城迁客重思归。",
            "岗田戏下晴风暖，茅垅惊啼返照微。",
            "山畔家家有罗网，莫教伤损好毛衣。"
        ],
        "notes": "",
        "id": "2e663cbe49bef85836d322e198e85905"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "渡淮后却泗州秦处士",
        "preface": "",
        "paragraphs": [
            "淮上风吹别酒醒，淮南潮落见沙汀。",
            "正愁客路逢山雨，更忆云外卧草亭。",
            "野鹭独飞仙嶂绿，农田□植晚苗青。",
            "何人得及秦居士，药化丹砂剑有灵。",
            "。"
        ],
        "notes": "",
        "id": "d80e0605d502d65df321118de57015d1"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "山中",
        "preface": "",
        "paragraphs": [
            "清浊山中一气分，洞中仙籁静时闻。",
            "竹花生□□□□，桑叶抱风蠒蛾纷纷。",
            "夜月泛琴弦似磬，秋潭洗砚墨成云。",
            "海边兄弟无音息，斜日愁看绿峤曛。"
        ],
        "notes": "",
        "id": "735ac749b7dae88ce4a05a76d12e95b3"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "送友生下第出关",
        "preface": "",
        "paragraphs": [
            "天牓无名玉未焚，几飘凝泪泣青云。",
            "挈将孤剑家何在，叫断重阍帝不闻。",
            "花笑旅人惟赖酒，镜欺双鬓莫言文。",
            "糟床滴沥余声尽，典重裘又送君。"
        ],
        "notes": "",
        "id": "bf5998f2008eeb777e878bf25d582de8"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "早春送友人归江南",
        "preface": "",
        "paragraphs": [
            "洞庭归客莫相催，予忆沧江久未迥。",
            "归渡遇霜杨柳尽，寒郊欲雪鹡鸰来。",
            "舟依青路帆初挂，鸟出红尘眼渐开。",
            "千里同来不同去，莫惊愁泪溅离杯。"
        ],
        "notes": "",
        "id": "dab22c82843f5519f5e61de83a18dcb1"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "读《汉武内传》",
        "preface": "",
        "paragraphs": [
            "云锦囊开得画图，岳神森耸耀灵躯。",
            "青真小童捧诀箓，紫府道士携琼苏。",
            "金鼎未成悲浊世，玉缄时捧望青都。",
            "一辞姥长昏醉，方朔留言尽记无。"
        ],
        "notes": "",
        "id": "918c74888d6980531f90611acd28c942"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "不睡",
        "preface": "",
        "paragraphs": [
            "沃洲山里苦心人，十五年来少睡身。",
            "诗句每多闲夜得，鬓毛终为半愁新。",
            "纷纷落烬看将久，历历寒更听转频。",
            "家寄江南断音信，一凭归梦去无因。",
            "。"
        ],
        "notes": "",
        "id": "c2838ab407961bb0280d3cf2ae3190eb"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "春晚思江上旧游寄城中知己",
        "preface": "",
        "paragraphs": [
            "一春江上好韶光，刘阮相随醉几场。",
            "令节轻云著罗绮，晓天晴色在壶觞。",
            "紫云楼畔金丝发，红杏园中玉辇香。"
        ],
        "notes": "",
        "id": "cddc32b229670739ad2d5d430cc634f7"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "寄友人乞菊栽（〖1〗《全唐诗》八八四有缺字。第五句「及」《石渠宝笈》作「近」，第七句《全唐诗》缺首字「孺」，末句「鸠」《石渠宝笈》作「鸳」。）",
        "preface": "",
        "paragraphs": [
            "空。"
        ],
        "notes": "",
        "id": "b7612b71c08547dbd9309a2ec66b0785"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "送涧水陜东二十里自江南来作",
        "preface": "",
        "paragraphs": [
            "泠泠孤涧陜城东，我有飞泉此路通。",
            "行客莫惊黄叶尽，家山祇在白云中。",
            "秋声可乱鸟鱼意，远色偏依蒲稗业。",
            "过去多应不相待，殷勤重掬洒西风。"
        ],
        "notes": "",
        "id": "919bae4f1f93ad3e658ad57a669d37fa"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "五湖冬日",
        "preface": "",
        "paragraphs": [
            "楚人家住五湖东，斜掩柴门水石中。",
            "猎猎夜山明远烧，骚骚寒苇动疎风。",
            "园林向腊停霜果，葭菼和烟宿暝鸿。",
            "范蠡扁舟不知处，一将前事话渔翁。"
        ],
        "notes": "",
        "id": "583c360ca8c3956c18f222988e5c16a2"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "江南冬日喜遇故人",
        "preface": "",
        "paragraphs": [
            "江南木落塞鸿飞，江汉离人久未归。",
            "客舍无成重相见，雪天留宿可相违。",
            "篇章只使容颜改，名利空教翰墨稀。",
            "终拟全家漾舟去，五湖高掩白云扉。"
        ],
        "notes": "",
        "id": "d0487c8973eb17bf2d3f29af5cc6cb6b"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "春夜",
        "preface": "",
        "paragraphs": [
            "街鼓初残百八声，小园芳树宿孤莺。",
            "人回野寺昏醉，月照闲房悄悄明。",
            "杏酪香浓寒食近，梨花影散夜风轻。",
            "谁家静捻参差管，一曲《霓裳》学凤清。"
        ],
        "notes": "",
        "id": "f42ef6732ffd201be694a38963e29450"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "雨夜",
        "preface": "",
        "paragraphs": [
            "蛩声雨思夜迢迢，空馆何人问寂寥。",
            "寒烛细烟摇寝幌，湿萤微影缀芭蕉。",
            "正当孤枕鸿初过，况复穷居叶尽凋。",
            "闲忆秋江钓船里，洒篷沾浪听萧萧。"
        ],
        "notes": "",
        "id": "87a1abd105390fc48e1830ac8d65dbd3"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "送僧游天台（〖1〗《全唐诗》五九○题作《送圆鉴上人游天台》。末句《石渠宝笈续编》作「幽涧泠泠竹室开」）",
        "preface": "",
        "paragraphs": [
            "空。"
        ],
        "notes": "",
        "id": "b7612b71c08547dbd9309a2ec66b0785"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "试日上主司侍郎 一",
        "preface": "",
        "paragraphs": [
            "十年多病到京迟，到日风霜逼试期。",
            "线不因针何处入，水难投石古来知。",
            "青烟羃寒更恨，白发星星晓镜悲。",
            "可惜龙门好风水，何人一为整鳞鬐。"
        ],
        "notes": "",
        "id": "e11d64b3dd3c8214518f2367c598abbb"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "试日上主司侍郎 二",
        "preface": "",
        "paragraphs": [
            "石帆山下有灵源，修竹茅堂寄此村。",
            "闭户偶多乡老誉，读书精得圣人言。",
            "来时已作青云意，试夜忧生白发根。",
            "十五年余诗弟子，名成岂合在他门。"
        ],
        "notes": "",
        "id": "de86c6408a835c81f2b294859db2eb9f"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "送李商隐侍御奉使入关",
        "preface": "",
        "paragraphs": [
            "梁园相遇管弦中，君踏仙梯我转蓬。",
            "《白雪》咏歌人似玉，青云头角马生风。",
            "相逢几日虚怀待，宾幕连期醉蝶同。",
            "如有扁舟棹歌思，题诗时寄五湖东。"
        ],
        "notes": "",
        "id": "92b46e68342ca2a9725452c8097dbab2"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "板桥重送",
        "preface": "",
        "paragraphs": [
            "梁苑城西蘸水头，玉鞭公子醉风流。",
            "几多红粉低鬟恨，一部清商驻拍留。",
            "王事有程须仃仃，客身如梦正悠悠。",
            "洛阳浸畔逢神女，莫坠金楼醉石榴。"
        ],
        "notes": "",
        "id": "f9ac9519406877ab09ba758bad63e7af"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "紫极宫上元斋日呈诸道流（〖1〗《全唐诗》「日」作「次」。又诗中第五句「风拂乱灯山磬曙」，《全唐诗》缺「曙」字。）",
        "preface": "",
        "paragraphs": [
            "空。"
        ],
        "notes": "",
        "id": "b7612b71c08547dbd9309a2ec66b0785"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "赠罗道士",
        "preface": "",
        "paragraphs": [
            "子训成仙色似花，每人思见礼烟霞。",
            "气呵云液变白发，爪入水精尝绿瓜。",
            "五岳真官随起坐，百年风烛笑荣华。"
        ],
        "notes": "",
        "id": "b58e191169ef9cc943b7b083dea38eb3"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "终南山",
        "preface": "",
        "paragraphs": [
            "终南雨后绝纤埃，太乙先生石室开。",
            "汉史烟霞通楚塞，秦风章句有条梅。",
            "归逢四皓收灵术，几见千官祝寿杯。",
            "会得功成毕婚嫁，幅巾藜杖独归来。"
        ],
        "notes": "",
        "id": "02856b528afa30224d17dd597ccf51fd"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "春山夜雨",
        "preface": "",
        "paragraphs": [
            "诗成数盏兀忘思，瞑目昏昏倒接䍠。",
            "无鱼无愁且须醉，好风好月更何为。",
            "长留酒在花堆雪，不厌身闲鬓聚丝。",
            "一夕春山到明坐，杜鹃啼歇麑啼时。"
        ],
        "notes": "",
        "id": "44061b6128d1131ce47fbe6d224f4958"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "骊山怀古（五首） 一",
        "preface": "",
        "paragraphs": [
            "武帝寻仙驾海游，禁门高闭水空流。",
            "深宫带日年年静，翠柏凝烟夜夜愁。",
            "鸾凤影沉归万古，歌钟声断梦千秋。",
            "晚来惆怅无人会，云水犹飞傍玉楼。"
        ],
        "notes": "",
        "id": "79e4a2d4ee7090aeeee7cd4d785e0282"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "骊山怀古（五首） 二",
        "preface": "",
        "paragraphs": [
            "烟深树老蔽苍苍，楼殿参差隐夕阳。",
            "白玉砌寒苔自碧，真珠帘断月无光。",
            "骊山南去侵天尽，渭水东流入海长。",
            "唯有春风旧情在，不将花艳出宫墙。"
        ],
        "notes": "",
        "id": "a851a29b73b20a32847ec68b2a2c8273"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "骊山怀古（五首） 三",
        "preface": "",
        "paragraphs": [
            "紫府灵坛降玉真，华清台殿影长新。",
            "雪翻晓艳御阶秀，风送夜香宫树春。",
            "杉桂静同无梦客，烟花深似有愁人。",
            "自从霜落芙蓉死，空使秦山鬼哭频。"
        ],
        "notes": "",
        "id": "a6ecab62b4690a3f6c8a42208dd2c058"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "骊山怀古（五首） 四",
        "preface": "",
        "paragraphs": [
            "碧瓦雕墙拥翠微，泉声一去杳难期。",
            "一闻缑岭仙成日，空想钧天梦尽时。",
            "青嶂浅深当雨静，古松疎密向风悲。"
        ],
        "notes": "",
        "id": "cc53046de2eeb27bc47aaac0b8e44b76"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "骊山怀古（五首） 五",
        "preface": "",
        "paragraphs": [
            "当时事事笑秦皇，今日追思倍可伤。",
            "珠玉影摇千树冷，绮罗风动满川香。",
            "虽名金殿长生字，误说茅山不死方。",
            "独向逝波无问处，古槐花落路茫茫。"
        ],
        "notes": "",
        "id": "4babce37e2e6b9dd9d4d13e820967056"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "夜思",
        "preface": "",
        "paragraphs": [
            "轩墀寂寞夜如何，沙渚频惊候雁过。",
            "一点秋灯人梦觉，万重寒叶雨声多。",
            "酒冲肺腑愁生病，诗役心神渐有魔。"
        ],
        "notes": "",
        "id": "93dbeda8de5a7f08923560e40c5cca75"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "赠李商隐赠佳人",
        "preface": "",
        "paragraphs": [
            "金珠约臂近笄年，秋月嫦娥汉浦仙。",
            "云发腻垂香挅妥，黛眉愁入翠连娟。",
            "花庭避客鸣环珮，凤阁持杯泥管弦。",
            "闻道[彩莺三十六，一双双映碧池莲。"
        ],
        "notes": "",
        "id": "52f08c89ff0478afdff0f821cdcbc320"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "伤贾岛无可（《全唐诗》五九○收此诗，文字异同较多，故重录）",
        "preface": "",
        "paragraphs": [
            "却到城中（《全唐诗》作「京师」）事事伤。",
            "惠休归去（寂）贾生亡。",
            "谁人收得章句（文章）箧。",
            "独我重（来）经苔藓房。",
            "一命未沾为逐客。",
            "万缘初尽别空王。",
            "萧萧竹坞残（斜）阳在。",
            "叶拂（覆）闲堦雪拥墙。",
            "。"
        ],
        "notes": "",
        "id": "7d153eeb982d756f01e57d3c84f05906"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "阙题",
        "preface": "",
        "paragraphs": [
            "一道春江枕驿楼，闻君此处泊行舟。",
            "花当粉槛人闲立，燕拂青苹水漫流。",
            "芳草引归南国梦，和风吹起故园愁。",
            "余今自是迷津者，为劝王孙莫远游。"
        ],
        "notes": "",
        "id": "8d331775aaf1361abafd8e0bbb1c387d"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "阙下献杨侍郎",
        "preface": "",
        "paragraphs": [
            "沧洲垂钓本无名，十月风霜偶到京。",
            "羸马未曾谙道路，片文谁为达公卿？",
            "听残晓漏愁终在，画尽寒灰计不成。",
            "心苦篇章头早白，十年江汉忆先生。"
        ],
        "notes": "",
        "id": "89c62c769dbfb0fc8454bb3cfd805196"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "江州城楼",
        "preface": "",
        "paragraphs": [
            "滩头独鸟立枯楂，滩上行人踏浅沙。",
            "秋色池塘无限草，夕阳门外几千家。",
            "寺连山谷松声远，川绕阎闾水势斜。",
            "常恐郡城砧杵动，秋风吹尽古槐花。"
        ],
        "notes": "",
        "id": "82a3dd1f2da90d9ab034ce8b52899a92"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "春日题园林",
        "preface": "",
        "paragraphs": [
            "东园落尽绿丝长，风触谁家酒瓮香。",
            "红粉人闲教鹦鹉，碧波池暖漾鸳鸯。",
            "新蒲长疾看齐岸，晚蝶飞高欲过墙。",
            "记取因逢卖樵客，嘱教春暮采松篁。"
        ],
        "notes": "",
        "id": "9eb249be58ef8343de80d5c08f543586"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "赠（据《壮陶阁帖》卷二补。）",
        "preface": "",
        "paragraphs": [
            "建阳门外柳千条，斜插鸾篦小错刀。",
            "紫袖握蝉声欲绝，红巾扑蝶势潜高。",
            "愁眉对照烟江柳，嫩脸初开露井桃。",
            "闲把金钗恼鹦鹉，乱声哑嘎落轻毛。",
            "（以上《秘殿珠林石渠宝笈续编》。",
            "）（《秘殿珠林石渠宝笈续编》收李郢诗卷，原藏于淳化轩。",
            "卷末有乐全居士、柯九思、陈绎曾、周仁荣、张翥五人附跋。",
            "兹录前三人跋如次。",
            "）（〖1〗其一：李公尝出守房陵商州，有善政，以能诗闻诸公间，有文集行于世。",
            "此诗翰墨豪健，自成一家。",
            "宣和六年季夏一日，乐全居士书。",
            "〖原注：张密学讳确，字子固。",
            "〗〖2〗其二：右唐李郢字楚望书七言诗真迹，后有张乐全跋，曾入绍兴内府，合缝小玺具存。",
            "诗法清丽，笔意飘撇，自有一种风气。",
            "仆仅见宣和所收许浑诗稿，精致亦如之，足以见唐人所尚，流风余韵，令人兴起。",
            "至治初，以佳本定武《兰亭》易得之，爱玩不能去手。",
            "丹丘柯九思识。",
            "〖3〗其三：唐李楚望端公大中十年七言诗一卷。",
            "楚望以是岁登进士第，其上主司诗云：「闭户偶多乡老誉，读书精得圣人言。",
            "」视「一日看尽长安花」，殆有间矣。",
            "宜其疏于驰竞，以藩镇从事终也。",
            "此纸鸟丝栏绝精致，字画有欧柳意。",
            "楚望居余杭，岂出于故家遗俗之所传者欤？",
            "泰定元年十月十三日，吴兴陈绎曾书。",
            "）。"
        ],
        "notes": "",
        "id": "4cdd3c1517d7f9b51c8ea8f7ff31cd94"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "平望驿感先辈李从实处士周𫟹二故人",
        "preface": "",
        "paragraphs": [
            "芦苇风多驿堠长，昔年携手上河梁。",
            "青云才子鸳鸿季，白石山人芝木香。",
            "华骥欲陪先道路，大川斯济戢舟航，少微星没桂枝重，正挂孤帆过水乡（《百城烟水》四《吴江》）。"
        ],
        "notes": "",
        "id": "f87127130f7d20ef8f925f58e5f110ee"
    },
    {
        "author": "李郢",
        "dynasty": "唐",
        "type": "诗",
        "rhythmic": "",
        "title": "泉",
        "preface": "",
        "paragraphs": [
            "飞下数千尺，全然无定形。",
            "霓横天日射，龙出石云腥。",
            "壮势春曾看，寒声佛共听。",
            "昔人云此水，洗目最能醒。",
            "（见《宛委别藏》本《分门纂类唐宋时贤千家诗选》卷十五）。"
        ],
        "notes": "",
        "id": "96dd6fcba56db369ab8d556b186d16c1"
    }
]