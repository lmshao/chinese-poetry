[
    {
        "author": "李从善",
        "dynasty": "宋",
        "type": "诗",
        "rhythmic": "",
        "title": "蔷薇诗一首十八韵呈东海侍郎徐铉",
        "preface": "",
        "paragraphs": [
            "绿影覆幽池，芳菲四月时。",
            "管弦朝夕兴，组绣百千枝。",
            "盛引墙看徧，高烦架屡移。",
            "露轻濡彩笔，蜂误拂吟髭。",
            "日照玲珑幔，风摇翡翠帷。",
            "早红飘藓地，狂蔓挂蛛丝。",
            "嫩刺牵衣细，新条窣草垂。",
            "晚香难暂舍，娇态自相窥。",
            "深浅分前后，荣华互盛衰。",
            "尊前留客久，月下欲归迟。",
            "何处繁临砌，谁家密映篱。",
            "绛罗房灿烂，碧玉叶参差。",
            "分得殷勤种，开来远近知。",
            "晶荧歌袖袂，柔弱舞腰支。",
            "膏麝谁将比，庭萱自合嗤。",
            "匀妆低水鉴，泣泪滴烟𩅰。",
            "画拟凭梁广，名宜亚楚姬。",
            "寄君十八韵，思拙媿新奇。"
        ],
        "notes": "",
        "id": "6546c631ecd7577ac99ffc2e2a29cf15"
    }
]