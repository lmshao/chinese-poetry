[
    {
        "author": "卢鸿一",
        "dynasty": "唐",
        "type": "诗",
        "rhythmic": "",
        "title": "嵩山十志十首 其一",
        "preface": "",
        "paragraphs": [
            "山为宅兮草为堂，芝兰兮药房。",
            "罗蘼芜兮拍薜荔，荃壁兮兰砌。",
            "蘼芜薜荔兮成草堂，阴阴邃兮馥馥香。",
            "中有人兮信宜常，读金书兮饮玉浆，童颜幽操兮不易长。"
        ],
        "notes": "",
        "id": "a5482c0ceedd12b82c3ca60c1a417968"
    },
    {
        "author": "卢鸿一",
        "dynasty": "唐",
        "type": "诗",
        "rhythmic": "",
        "title": "嵩山十志十首 其二",
        "preface": "",
        "paragraphs": [
            "天门豁兮仙台耸，杰屹崒兮零澒涌。",
            "穷三休兮旷一观，忽若登昆仑兮中期汗漫仙。",
            "耸天关兮倒景台，鲨颢气兮轶嚣埃。",
            "皎皎之子兮自独立，云可朋兮赮可吸，曾何荣辱之所及。"
        ],
        "notes": "",
        "id": "5de783d7df88694fc55cd3a51ffb2397"
    },
    {
        "author": "卢鸿一",
        "dynasty": "唐",
        "type": "诗",
        "rhythmic": "",
        "title": "嵩山十志十首 其三",
        "preface": "",
        "paragraphs": [
            "紫岩隈兮青谿侧，云松烟茑兮千古色。",
            "芳靃蘼兮荫蒙茏，幽人构馆兮在其中。",
            "靃蘼蒙茏兮开樾馆，卧风霄兮坐赮旦。",
            "粤有宾兮时戾止，樵苏不爨兮清淡已，永岁终朝兮常若此。"
        ],
        "notes": "",
        "id": "3e1590de562da955698eefab21cb8cda"
    },
    {
        "author": "卢鸿一",
        "dynasty": "唐",
        "type": "诗",
        "rhythmic": "",
        "title": "嵩山十志十首 其四",
        "preface": "",
        "paragraphs": [
            "临泱漭兮背青荧，吐云烟兮合窅冥。",
            "怳欻翕兮杳幽霭，意缥缈兮群仙会。",
            "窅冥仙会兮枕烟庭，竦魂形兮凝视听。",
            "闻夫至诚必感兮祈此巅，契颢气，养丹田，终彷像兮觏灵仙。"
        ],
        "notes": "",
        "id": "3d730e8e8acae1faaa6a81d9bd796dff"
    },
    {
        "author": "卢鸿一",
        "dynasty": "唐",
        "type": "诗",
        "rhythmic": "",
        "title": "嵩山十志十首 其五",
        "preface": "",
        "paragraphs": [
            "水攒冲兮石丛耸，焕云锦兮喷汹涌。",
            "苔駮荦兮草夤缘，芳幂幂兮濑溅溅。",
            "石攒丛兮云锦淙，波连珠兮文沓綘。",
            "有洁冥者媚此幽，漱灵液兮乐天休，实获我心兮夫何求。"
        ],
        "notes": "",
        "id": "6eb8364d0e38aa31f2cfdaeda8b6147a"
    },
    {
        "author": "卢鸿一",
        "dynasty": "唐",
        "type": "诗",
        "rhythmic": "",
        "title": "嵩山十志十首 其六",
        "preface": "",
        "paragraphs": [
            "霏微阴壑兮气腾虹，迤逦危磴兮上凌空。",
            "青霞杪兮紫云垂，鸾歌凤舞兮吹参差。",
            "鸾吹凤舞兮期仙磴，鸿驾迎兮瑶华赠。",
            "山中人兮好神仙，想像闻此兮欲升烟，铸月炼液兮𥩟还年。"
        ],
        "notes": "",
        "id": "e6a2bc38bd0634a1fdf4b3e6b56106d6"
    },
    {
        "author": "卢鸿一",
        "dynasty": "唐",
        "type": "诗",
        "rhythmic": "",
        "title": "嵩山十志十首 其七",
        "preface": "",
        "paragraphs": [
            "灵矶盘礴兮溜奔错漱，冷风兮镇冥壑。",
            "研苔滋兮泉珠洁，一饮一憩兮气想灭。",
            "磷涟清淬兮涤烦矶，灵仙境兮仁智归。",
            "中有琴兮徽以玉，峨峨汤汤兮弹此曲，寄声知音兮同所欲。"
        ],
        "notes": "",
        "id": "39745620a7023a5b7c9b84872e11361c"
    },
    {
        "author": "卢鸿一",
        "dynasty": "唐",
        "type": "诗",
        "rhythmic": "",
        "title": "嵩山十志十首 其八",
        "preface": "",
        "paragraphs": [
            "青崖阴兮月磵曲，重幽叠邃兮隐沦躅。",
            "草树緜幂兮翠蒙茏，当其无兮庭在中。",
            "当无有用兮幂翠庭，神可谷兮道可冥。",
            "有幽人兮张素琴，皇徽兮绿水阴，德之愔兮澹多心。"
        ],
        "notes": "",
        "id": "62804237e9ea47b5c1128264279c62d2"
    },
    {
        "author": "卢鸿一",
        "dynasty": "唐",
        "type": "诗",
        "rhythmic": "",
        "title": "嵩山十志十首 其九",
        "preface": "",
        "paragraphs": [
            "岚气肃兮岩翠冥，空阴虚兮户芳迎。",
            "披蕙帐兮促萝筵，谈空空兮核元元。",
            "蕙帐萝筵兮洞元室，秘而幽兮真可吉。",
            "返自然兮道可冥，泽妙思兮草玄经，结幽门兮在黄庭。"
        ],
        "notes": "",
        "id": "fde3d8e63e15260fa0b78bc57bc210c7"
    },
    {
        "author": "卢鸿一",
        "dynasty": "唐",
        "type": "诗",
        "rhythmic": "",
        "title": "嵩山十志十首 其十",
        "preface": "",
        "paragraphs": [
            "水碧色兮石金光，滟熠熠兮濙湟湟。",
            "泉葩映兮烟茑临，红灼灼，翠阴阴。",
            "翠相鲜兮金碧潭，霜天洞兮烟景涵。",
            "有幽人兮好冥绝，炳其焕兮凝其洁，悠悠千古长不灭。"
        ],
        "notes": "",
        "id": "05bc3436d8c7000f9b449f3b338e1d4d"
    }
]