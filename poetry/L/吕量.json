[
    {
        "author": "吕量",
        "dynasty": "宋",
        "type": "诗",
        "rhythmic": "",
        "title": "题韩干马",
        "preface": "",
        "paragraphs": [
            "何年供奉仙，写此真乘黄。",
            "矫矫天骨起，烂烂隅目光。",
            "岂无万里姿，御者非王良。",
            "青衫老奚官，肉眼空伥伥。",
            "饮秣不以时，羁馽无繇骧。",
            "昂首思渥洼，浩荡充虚肠。",
            "何来斗斛水，似是出尚方。",
            "虽沾金井恩，未效和鸾锵。",
            "蹭蹬十二闲，何异古道傍。",
            "回首万驽骀，饱食驰康庄。",
            "朝饮华清流，暮垂紫游缰。",
            "此马独弃捐，物理良可伤。",
            "君王倘惠养，请试苜蓿长。"
        ],
        "notes": "",
        "id": "8420fb822b50bfae690d52ebfe882d6d"
    }
]