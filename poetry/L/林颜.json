[
    {
        "author": "林颜",
        "dynasty": "宋",
        "type": "诗",
        "rhythmic": "",
        "title": "赋赠玉岩  其一",
        "preface": "",
        "paragraphs": [
            "人在通天第几岩，玉岩形胜最潭潭。",
            "三钟攘臂适吾乐，五斗折腰真尔惭。",
            "漫浪著书酬素志，逍遥齐物载清谈。",
            "超然此道人知少，人日先生为指南。"
        ],
        "notes": "",
        "id": "de693c3189f3a9c0c0371f553000cba4"
    },
    {
        "author": "林颜",
        "dynasty": "宋",
        "type": "诗",
        "rhythmic": "",
        "title": "赋赠玉岩  其二",
        "preface": "",
        "paragraphs": [
            "万卷收书肯为贫，长年石室谢纷纭。",
            "冥鸿有志难寻迹，野鹿无心不出群。",
            "拔俗风标清似水，视人富贵薄于云。",
            "柄臣欲强东山起，只恐东山未放君。"
        ],
        "notes": "",
        "id": "ea855271f7fb66d02b73a5697cd6aa2b"
    },
    {
        "author": "林颜",
        "dynasty": "宋",
        "type": "诗",
        "rhythmic": "",
        "title": "赠玉岩二绝",
        "preface": "",
        "paragraphs": [
            "一童一鹿自相随，不觉山间笋蕨肥。",
            "看尽荣枯弹指顷，烧痕青处认春归。",
            "瞥然飞电□双瞳，短褐长绦如瘦松。",
            "白玉岩中无一事，为君题作玉岩翁。"
        ],
        "notes": "",
        "id": "9c26ad63247e28d4cc19460e5115419e"
    },
    {
        "author": "林颜",
        "dynasty": "宋",
        "type": "诗",
        "rhythmic": "",
        "title": "夜乐池",
        "preface": "",
        "paragraphs": [
            "石室巉岩五十重，洞房七十二芙蓉。",
            "夜池惟有仙家乐，笙鹤时来古涧松。"
        ],
        "notes": "",
        "id": "e50282ccb7e7e8ae8b792a581a7fa9bf"
    },
    {
        "author": "林颜",
        "dynasty": "宋",
        "type": "诗",
        "rhythmic": "",
        "title": "彩云轩",
        "preface": "",
        "paragraphs": [
            "曾是麻姑此降真，玉峰依旧碧桃春。",
            "他年欲洗尘埃眼，得见红颜散髪人。"
        ],
        "notes": "",
        "id": "5dfd3cf5159b2b62db9b95ea6c23a171"
    },
    {
        "author": "林颜",
        "dynasty": "宋",
        "type": "诗",
        "rhythmic": "",
        "title": "送君归护国寺",
        "preface": "",
        "paragraphs": [
            "岿然傍势浙江东，不羡金庭第一峰。",
            "法境常清五十里，妙莲今现几千重。",
            "清凉解洗枝头露，变现能飞钵底龙。",
            "平日旧游今复到，苍崖邃谷抱长松。"
        ],
        "notes": "",
        "id": "286f0e86798f94a6ec7aae9658c0731c"
    }
]