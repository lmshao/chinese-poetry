[
    {
        "author": "刘焘",
        "dynasty": "宋",
        "type": "诗",
        "rhythmic": "",
        "title": "同友人泛舟至仁王",
        "preface": "",
        "paragraphs": [
            "青秧出水细于针，嫩叶初齐绿未深。",
            "又是一年春欲尽，杖藜乘兴足幽寻。"
        ],
        "notes": "",
        "id": "d8ced0b58af45b4989fe541a4b61b043"
    },
    {
        "author": "刘焘",
        "dynasty": "宋",
        "type": "诗",
        "rhythmic": "",
        "title": "题召伯埭斗野亭",
        "preface": "",
        "paragraphs": [
            "地势如披掌，天形似覆盘。",
            "三星罗户牖，北斗挂阑干。",
            "晚色芙蕖静，秋香桂子寒。",
            "更无山碍眼，剩觉水云宽。"
        ],
        "notes": "",
        "id": "27fc786b17c73a2c2b3310b4c8e8bb11"
    },
    {
        "author": "刘焘",
        "dynasty": "宋",
        "type": "诗",
        "rhythmic": "",
        "title": "题朱邑墓",
        "preface": "",
        "paragraphs": [
            "古木森森复墓亭，大农祠在古桐城。",
            "后来为政应千辈，能使斯民独有情。"
        ],
        "notes": "",
        "id": "0862b614f045624ca24cbe459cbb95b4"
    },
    {
        "author": "刘焘",
        "dynasty": "宋",
        "type": "诗",
        "rhythmic": "",
        "title": "蝶",
        "preface": "",
        "paragraphs": [
            "聚作梨梢白，轻争柳絮狂。",
            "夜来花里宿，通体牡丹香。"
        ],
        "notes": "",
        "id": "542596cdee3dce7441f8c5c623a9efb3"
    },
    {
        "author": "刘焘",
        "dynasty": "宋",
        "type": "诗",
        "rhythmic": "",
        "title": "罨画溪",
        "preface": "",
        "paragraphs": [
            "竹林深处杜鹃啼，两岩青青草色齐。",
            "欲识人间真罨画，朱籐倒影入清溪。"
        ],
        "notes": "",
        "id": "c3535651c8eb4b18f0ec23ef9dd143d1"
    },
    {
        "author": "刘焘",
        "dynasty": "宋",
        "type": "诗",
        "rhythmic": "",
        "title": "宿华严院",
        "preface": "",
        "paragraphs": [
            "夜宿雾山雾，晨茹芝山芝。",
            "年来嗜好衰，但与青山宜。",
            "登临意未惬，出户车已脂。",
            "王事有期程，爱山岂余私。",
            "崎岖田野间，食寝将安之。",
            "天寒未落日，税驾忽在兹。",
            "二山已陈迹，兹处尤新奇。",
            "翠竹与黄花，一一对山扉。",
            "对景自忘言，若与予心期。",
            "眠云饱山色，那得困与饥。",
            "山僧喜我来，迎我留新诗。",
            "我有爱山痴，山僧知不知。"
        ],
        "notes": "",
        "id": "f2d8f04845e98ad05c5e861cf82c887c"
    },
    {
        "author": "刘焘",
        "dynasty": "宋",
        "type": "诗",
        "rhythmic": "",
        "title": "题乐平寺",
        "preface": "",
        "paragraphs": [
            "名蓝占幽寂，花木深禅房。",
            "开轩俯芳流，竹风终日凉。",
            "谓此已胜绝，坐可雄诸方。",
            "谁知槿篱外，古木鬰苍苍。",
            "下有湍激涧，珠玉鸣瑯珰。",
            "何当开松门，两岸安石床。",
            "尽发溪山奇，枕流挈其芳。",
            "他年我重来，君子留徜徉。"
        ],
        "notes": "",
        "id": "adc125e10ae759ac9f28a66d5a47ef5d"
    }
]