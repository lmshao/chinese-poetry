[
    {
        "author": "刘隲",
        "dynasty": "宋",
        "type": "诗",
        "rhythmic": "",
        "title": "槿花",
        "preface": "",
        "paragraphs": [
            "虢国妆初罢，高堂梦始回。",
            "霓裳犹未解，绣被已成堆。",
            "赤帝宫帘卷，华阳洞户开。",
            "神僊有良会，清唱在瑶台。"
        ],
        "notes": "",
        "id": "7c5b29c151665bfd0b52163dfc925e7b"
    },
    {
        "author": "刘隲",
        "dynasty": "宋",
        "type": "诗",
        "rhythmic": "",
        "title": "代意",
        "preface": "",
        "paragraphs": [
            "路隔仙源不可寻，紫墙霜戟夜沉沉。",
            "缄情谩托传书雁，换笑空余取酒金。",
            "翡翠巢成珠树密，骊龙睡起玉渊深。",
            "新知自乐生离苦，年少情多岂易禁。"
        ],
        "notes": "",
        "id": "85010b7a1ba4cf03dad8ba5474afa626"
    },
    {
        "author": "刘隲",
        "dynasty": "宋",
        "type": "诗",
        "rhythmic": "",
        "title": "汉武",
        "preface": "",
        "paragraphs": [
            "高挹方诸荐水仓，醮坛时见烛神光。",
            "日边甲帐虽虚设，汾上楼船不可忘。",
            "盘槩碧霄甘露白，鼎迁幽壤瑞云黄。",
            "东巡岱岳探金策，倒指宁闻寿数长。"
        ],
        "notes": "",
        "id": "c5536426b7d984772d15fd252da325d6"
    },
    {
        "author": "刘隲",
        "dynasty": "宋",
        "type": "诗",
        "rhythmic": "",
        "title": "馆中新蝉",
        "preface": "",
        "paragraphs": [
            "摇落何须宋玉悲，齐亭遗恨莫沾衣。",
            "池中菡萏香全减，井上梧桐叶乍飞。",
            "风促筝声随断续，日移砖影自光辉。",
            "宜秋门外饶芳树，结驷那堪送客归。"
        ],
        "notes": "",
        "id": "90ca9f22018785260ad4284a9a3c5b2b"
    },
    {
        "author": "刘隲",
        "dynasty": "宋",
        "type": "诗",
        "rhythmic": "",
        "title": "旧将",
        "preface": "",
        "paragraphs": [
            "彊弩当年讨不庭，功成身退炳丹青。",
            "囊沙泽畔知兵法，聚米山前识阵形。",
            "骥老未甘秋伏枥，剑闲犹觉夜冲星。",
            "分茅锡土传家牒，钟鼎还须为勒铭。"
        ],
        "notes": "",
        "id": "8da341f9d0c4f5514b5142cc6af4275f"
    },
    {
        "author": "刘隲",
        "dynasty": "宋",
        "type": "诗",
        "rhythmic": "",
        "title": "送新知永州陈秘丞瞻赴任",
        "preface": "",
        "paragraphs": [
            "秋风清紧雁初飞，半醉摇鞭出帝畿。",
            "名郡又分红旆去，故乡重见锦衣归。",
            "剖符虽暂宣皇泽，视草终须直紫微。",
            "从此南轩多倚望，好诗芳信莫教稀。"
        ],
        "notes": "",
        "id": "96aa593aedd7d466fb4ffdf210b23d43"
    },
    {
        "author": "刘隲",
        "dynasty": "宋",
        "type": "诗",
        "rhythmic": "",
        "title": "次韵虞舜庙怀古",
        "preface": "",
        "paragraphs": [
            "诗人如不颂，谁识太平心。",
            "石老碑文古，庭荒蚁穴深。",
            "白云生绝壑，斑竹锁疏林。",
            "行客自南北，青山共古今。",
            "登临寻胜迹，望望日西沉。"
        ],
        "notes": "",
        "id": "1c6fd3eeb175ab2fd9a59413f54acf22"
    },
    {
        "author": "刘隲",
        "dynasty": "宋",
        "type": "诗",
        "rhythmic": "",
        "title": "题义门胡氏华林书院",
        "preface": "",
        "paragraphs": [
            "徐孺亭边水石连，高名频见野僧传。",
            "箧中书满思安世，楼上诗成忆仲宣。",
            "已说烂柯忘意远，定知焦尾用心专。",
            "寒溪乘兴云迎棹，秋夜娱宾月照筵。",
            "曲槛静宜开木笔，短墙幽称聚苔钱。",
            "廷评官小无余俸，致仕身闲得尽眠。",
            "梅少也须饶越岳，竹多宁肯让湘川。",
            "樽前白玉杯常在，腰底黄金带未悬。",
            "清露暖空滋菊圃，紫云垂荫养芝田。",
            "仍闻旌表门闾后，朝士褒称过百篇。"
        ],
        "notes": "",
        "id": "bcb28c07159495c36c33aa6fd16287f6"
    }
]