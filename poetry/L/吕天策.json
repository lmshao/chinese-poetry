[
    {
        "author": "吕天策",
        "dynasty": "宋",
        "type": "诗",
        "rhythmic": "",
        "title": "咏洗心堂得鸟鸣山更幽  其一",
        "preface": "",
        "paragraphs": [
            "吾庐一甑大，暑气日焚燎。",
            "肉山渐欲摧，性命那可保。",
            "华堂纳虚明，结屋上林杪。",
            "扳联此间来，乍喜脱袢扰。",
            "断虹锦连卷，惊沤玉颠倒。",
            "晴沙四十里，一日坐可了。",
            "将归复班荆，更迟江月皎。",
            "何当制芙蓉，唱棹入鱼鸟。"
        ],
        "notes": "",
        "id": "262c049bfbb6d3ea931817d8847042a8"
    },
    {
        "author": "吕天策",
        "dynasty": "宋",
        "type": "诗",
        "rhythmic": "",
        "title": "咏洗心堂得鸟鸣山更幽  其二",
        "preface": "",
        "paragraphs": [
            "惮暑废百嗜，飘然念遐征。",
            "顾欲控溟渤，与世湔烦蒸。",
            "并舍松桂合，翠光浮栋楹。",
            "时时厉清响，管磬琵琶筝。",
            "敷床荫其下，蕲竹莹寒冰。",
            "自足当两部，妙处讵难名。",
            "候汤瀹葵月，欲赴松风鸣。",
            "诗成定清切，已作寒蜩声。"
        ],
        "notes": "",
        "id": "7b66c5717f1df5928ee36f7a56761905"
    },
    {
        "author": "吕天策",
        "dynasty": "宋",
        "type": "诗",
        "rhythmic": "",
        "title": "咏洗心堂得鸟鸣山更幽  其三",
        "preface": "",
        "paragraphs": [
            "携手日不足，暂聧心已悭。",
            "况复共理策，相从山水间。",
            "晴江照远岫，晓镜堆烟鬟。",
            "玄蛟忽汹涌，大浪堆银山。",
            "吾郎气吞纳，为之发冲冠。",
            "诗材入意底，妙斲寄毫端。",
            "我衰如病骥，蹩躠那容攀。",
            "且乞置是事，不语循刀镮。"
        ],
        "notes": "",
        "id": "fc3fa28a29f8d9dd36d726c9cb24d57f"
    },
    {
        "author": "吕天策",
        "dynasty": "宋",
        "type": "诗",
        "rhythmic": "",
        "title": "咏洗心堂得鸟鸣山更幽  其四",
        "preface": "",
        "paragraphs": [
            "登山午未饭，已觉疲发胫。",
            "饥肠转空雷，圆顶已三请。",
            "为享玉龙雏，咄嗟办汤餠。",
            "顾非大檀越，劝劳久逾敬。",
            "晚觞玉色醪，蘸甲黎花莹。",
            "浩歌不知疲，木杪挂飞镜。",
            "人生行乐耳，所能与时竞。",
            "试与芙蓉子，后会约君更。"
        ],
        "notes": "",
        "id": "f41764ee2e4caff6480281ee9dec0dd6"
    },
    {
        "author": "吕天策",
        "dynasty": "宋",
        "type": "诗",
        "rhythmic": "",
        "title": "咏洗心堂得鸟鸣山更幽  其五",
        "preface": "",
        "paragraphs": [
            "环沙饶沃壤，农工敏锄耰。",
            "青秧拥翠被，大堤蔽吴牛。",
            "渔商蛮獠杂，结屋桑柘幽。",
            "翁妇顾相喜，占风知有秋。",
            "吾侪拙生事，腹果即无求。",
            "年丰预有托，一饱不难谋。",
            "钟鼎固乐矣，其乐如是不。",
            "未可议鹏鷃，各尽逍遥游。"
        ],
        "notes": "",
        "id": "cdbf7902c067be88b77a163bda37e8ca"
    },
    {
        "author": "吕天策",
        "dynasty": "宋",
        "type": "诗",
        "rhythmic": "",
        "title": "为杨中正供奉题",
        "preface": "",
        "paragraphs": [
            "阀阅盛山西，朱门飏戟衣。",
            "雅知名教乐，深笑宴游非。",
            "一室琴书隘，三年园圃稀。",
            "异时论事业，肯复让轻肥。"
        ],
        "notes": "",
        "id": "cef9bcc2c877e204413fe5aa74b11002"
    },
    {
        "author": "吕天策",
        "dynasty": "宋",
        "type": "诗",
        "rhythmic": "",
        "title": "干明院让道人房与朱仲潜探梅",
        "preface": "",
        "paragraphs": [
            "春工未仲闲桃李，偏向梅花先著意。",
            "铅华不御见真色，香密染衣冰琢蘂。",
            "旧游颇念秦郎中，梦里五年如历指。",
            "叫呼连索酒浇春，尚想横瓶枕花底。",
            "今年梅侣更何人，我狂骂坐初不嗔。",
            "风流端的美无度，携手错疑君姓秦。",
            "往来百匝将重趼，鸟道萦盘封碧藓。",
            "团枝冻蘂未全苏，已见横斜照清浅。",
            "晓来霁色酿春风，金须渐吐香蒙茸。",
            "开迟政恐有遗恨，未破君家宫锦红。"
        ],
        "notes": "",
        "id": "6980b65fad799d5c5eaffdf787ef4e74"
    }
]