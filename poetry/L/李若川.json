[
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "三韵杂咏七首  其一",
        "preface": "",
        "paragraphs": [
            "础润湿欲雨，月晕知有风。",
            "大哉天地理，机熟潜可通。",
            "念彼在世人，心隐无由穷。"
        ],
        "notes": "",
        "id": "647dd1cf0ff3d88b68dcb8c053f66723"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "三韵杂咏七首  其二",
        "preface": "",
        "paragraphs": [
            "斯人异好恶，是非汩真情。",
            "鹅有翅莫飞，蛇无足能行。",
            "世事亦如此，未可一概评。"
        ],
        "notes": "",
        "id": "51e3e1b9114f5cc4e3382b9a0f42b00b"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "三韵杂咏七首  其三",
        "preface": "",
        "paragraphs": [
            "足随意以行，目惟心所视。",
            "若必待使之，动行即相戾。",
            "是故造自然，斯为理之至。"
        ],
        "notes": "",
        "id": "1b8744ccb42313b0427f2111d7436344"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "三韵杂咏七首  其四",
        "preface": "",
        "paragraphs": [
            "鹭白固匪珍，鸦黑亦非贵。",
            "使其色相反，人皆竞称瑞。",
            "世情惟尚奇，在理则为蔽。"
        ],
        "notes": "",
        "id": "a96134a1162feb29c0fdd13fd819ad3e"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "三韵杂咏七首  其五",
        "preface": "",
        "paragraphs": [
            "足安咫尺地，临险生忧危。",
            "世故日纷扰，逐物心难持。",
            "心定境亦定，祸福安能移。"
        ],
        "notes": "",
        "id": "7ddd173915dd075e2acd273334442b88"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "三韵杂咏七首  其六",
        "preface": "",
        "paragraphs": [
            "一气有清浊，二仪成覆载。",
            "鱼鸟各飞潜，草木异荣败。",
            "不齐乃至齐，造化所以大。"
        ],
        "notes": "",
        "id": "cf54de7ee1332976076e5a3c2af3080d"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "三韵杂咏七首  其七",
        "preface": "",
        "paragraphs": [
            "瞽者不视色，聋者不听声。",
            "观其动作间，视听由心生。",
            "一心苟有蔽，耳目绝聪明。"
        ],
        "notes": "",
        "id": "ea9337a68b91f4d26943dedc9c037569"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "途中阻雨",
        "preface": "",
        "paragraphs": [
            "高云无急雨，飞洒如丝轻。",
            "幽人动羁思，冒雨登归程。",
            "风来晓烟乱，云破春山明。",
            "眷言憩荒馆，我怀有余情。",
            "壶中载浊酒，饮罢还自倾。",
            "酒尽兴不尽，关关山鸟鸣。"
        ],
        "notes": "",
        "id": "2b3d23caa75603a549b47261a86d153c"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "夜泊富阳",
        "preface": "",
        "paragraphs": [
            "弭节富春岸，江潮侵夜生。",
            "扁舟人未寐，风动菰蒲声。",
            "群物渐以息，客怀有余清。",
            "开篷坐深夜，月在云间明。",
            "远眺江水阔，仰视天河横。",
            "念此复何极，旷然千古情。",
            "恨阻心中侣，浊醪相与倾。"
        ],
        "notes": "",
        "id": "9d4e785e9c0f7a97ab328c98874755d7"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "理舟",
        "preface": "",
        "paragraphs": [
            "为客始逾月，迢迢若经年。",
            "昼永空馆寂，古木参云烟。",
            "我生闻道浅，未能超世缘。",
            "念此方寸地，忧来相萦缠。",
            "今晨动幽兴，沙岸泊归船。",
            "岸远望不极，归思随长川。"
        ],
        "notes": "",
        "id": "d523ddaa77a5b1fb053fbb686a5b395e"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "独酌",
        "preface": "",
        "paragraphs": [
            "兀坐起往念，新愁忽来侵。",
            "鬰鬰不自怡，开尊独盈斟。",
            "举杯对孤影，浩荡生幽襟。",
            "百虑遂消散，无复萦我心。",
            "修篁尔何情，风中来清音。",
            "不觉日已晏，四面山沈沈。",
            "超遥醉中适，颓然忘古今。",
            "染翰记所寓，音属自成吟。"
        ],
        "notes": "",
        "id": "9491b584a1fe84e243f71c34cb4613b3"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "村社歌",
        "preface": "",
        "paragraphs": [
            "清晓冬冬鸣社鼓，前村后村走儿女。",
            "田家醵钱共赛神，谢神时晴复时雨。",
            "案有肴酒炉有香，老巫祷祝躬案傍。",
            "愿得年年被神福，秋宜稻谷春宜桑。",
            "人淳礼简酒无数，歌笑喧阗日将暮。",
            "田翁欹侧醉归来，山头明月山前路。"
        ],
        "notes": "",
        "id": "ad4a910ab7af1f61cc7e3ccbf2437042"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "蚕妇词",
        "preface": "",
        "paragraphs": [
            "舍前舍后桑成林，锄垦不放青草侵。",
            "东风满条新叶大，村家爱此轻黄金。",
            "日暖春蚕大眠起，戢戢盈箱齐若指。",
            "看蚕新妇夜不眠，蚕老登山满家喜。",
            "阿姑嗔办缲车迟，小姑已催修织机。",
            "杀鸡沽酒赛神福，今岁不怕寒无衣。"
        ],
        "notes": "",
        "id": "bf250a60ad1991396fbc2810b47a445f"
    }
]