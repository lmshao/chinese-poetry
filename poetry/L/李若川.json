[
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "三韵杂咏七首  其一",
        "preface": "",
        "paragraphs": [
            "础润湿欲雨，月晕知有风。",
            "大哉天地理，机熟潜可通。",
            "念彼在世人，心隐无由穷。"
        ],
        "notes": "",
        "id": "b2ea58324e445a8eef0ac0f748de9894"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "三韵杂咏七首  其二",
        "preface": "",
        "paragraphs": [
            "斯人异好恶，是非汩真情。",
            "鹅有翅莫飞，蛇无足能行。",
            "世事亦如此，未可一概评。"
        ],
        "notes": "",
        "id": "366e5e7fe2167cdfd2c02ce8ec85c61a"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "三韵杂咏七首  其三",
        "preface": "",
        "paragraphs": [
            "足随意以行，目惟心所视。",
            "若必待使之，动行即相戾。",
            "是故造自然，斯为理之至。"
        ],
        "notes": "",
        "id": "02bb6d4e2bfe47a07e874675fb42e14d"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "三韵杂咏七首  其四",
        "preface": "",
        "paragraphs": [
            "鹭白固匪珍，鸦黑亦非贵。",
            "使其色相反，人皆竞称瑞。",
            "世情惟尚奇，在理则为蔽。"
        ],
        "notes": "",
        "id": "459dcaedd5cc66506db356023f8f4a42"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "三韵杂咏七首  其五",
        "preface": "",
        "paragraphs": [
            "足安咫尺地，临险生忧危。",
            "世故日纷扰，逐物心难持。",
            "心定境亦定，祸福安能移。"
        ],
        "notes": "",
        "id": "62222117bfe5745ffcbd0e698350da0e"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "三韵杂咏七首  其六",
        "preface": "",
        "paragraphs": [
            "一气有清浊，二仪成覆载。",
            "鱼鸟各飞潜，草木异荣败。",
            "不齐乃至齐，造化所以大。"
        ],
        "notes": "",
        "id": "d01c88f6bc145c194b8bb6ca2ecdef2b"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "三韵杂咏七首  其七",
        "preface": "",
        "paragraphs": [
            "瞽者不视色，聋者不听声。",
            "观其动作间，视听由心生。",
            "一心苟有蔽，耳目绝聪明。"
        ],
        "notes": "",
        "id": "1e2a9568483c1fe2cd8304a734332c6f"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "途中阻雨",
        "preface": "",
        "paragraphs": [
            "高云无急雨，飞洒如丝轻。",
            "幽人动羁思，冒雨登归程。",
            "风来晓烟乱，云破春山明。",
            "眷言憩荒馆，我怀有余情。",
            "壶中载浊酒，饮罢还自倾。",
            "酒尽兴不尽，关关山鸟鸣。"
        ],
        "notes": "",
        "id": "aebf07a699a2796aeb773fc8c7428e27"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "夜泊富阳",
        "preface": "",
        "paragraphs": [
            "弭节富春岸，江潮侵夜生。",
            "扁舟人未寐，风动菰蒲声。",
            "群物渐以息，客怀有余清。",
            "开篷坐深夜，月在云间明。",
            "远眺江水阔，仰视天河横。",
            "念此复何极，旷然千古情。",
            "恨阻心中侣，浊醪相与倾。"
        ],
        "notes": "",
        "id": "d86003b0c59fa289f77f517c2867a6f7"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "理舟",
        "preface": "",
        "paragraphs": [
            "为客始逾月，迢迢若经年。",
            "昼永空馆寂，古木参云烟。",
            "我生闻道浅，未能超世缘。",
            "念此方寸地，忧来相萦缠。",
            "今晨动幽兴，沙岸泊归船。",
            "岸远望不极，归思随长川。"
        ],
        "notes": "",
        "id": "140d887bfedc2734caeb548cf4a76421"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "独酌",
        "preface": "",
        "paragraphs": [
            "兀坐起往念，新愁忽来侵。",
            "鬰鬰不自怡，开尊独盈斟。",
            "举杯对孤影，浩荡生幽襟。",
            "百虑遂消散，无复萦我心。",
            "修篁尔何情，风中来清音。",
            "不觉日已晏，四面山沈沈。",
            "超遥醉中适，颓然忘古今。",
            "染翰记所寓，音属自成吟。"
        ],
        "notes": "",
        "id": "a932cca9ff7f189c10ed1c997d2e89e8"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "村社歌",
        "preface": "",
        "paragraphs": [
            "清晓冬冬鸣社鼓，前村后村走儿女。",
            "田家醵钱共赛神，谢神时晴复时雨。",
            "案有肴酒炉有香，老巫祷祝躬案傍。",
            "愿得年年被神福，秋宜稻谷春宜桑。",
            "人淳礼简酒无数，歌笑喧阗日将暮。",
            "田翁欹侧醉归来，山头明月山前路。"
        ],
        "notes": "",
        "id": "47ff4c774b0b92d5f7fd7fd3165e1f2c"
    },
    {
        "author": "李若川",
        "dynasty": "宋",
        "type": "诗",
        "rhythmic": "",
        "title": "蚕妇词",
        "preface": "",
        "paragraphs": [
            "舍前舍后桑成林，锄垦不放青草侵。",
            "东风满条新叶大，村家爱此轻黄金。",
            "日暖春蚕大眠起，戢戢盈箱齐若指。",
            "看蚕新妇夜不眠，蚕老登山满家喜。",
            "阿姑嗔办缲车迟，小姑已催修织机。",
            "杀鸡沽酒赛神福，今岁不怕寒无衣。"
        ],
        "notes": "",
        "id": "14ac8358b3dea77f1fa2c2b7b99e2d1b"
    }
]