[
    {
        "author": "陆亘",
        "dynasty": "唐",
        "type": "诗",
        "rhythmic": "",
        "title": "游天衣寺",
        "preface": "",
        "paragraphs": [
            "处世空旦夕，探幽放情志。",
            "长歌向闲云，引客游古寺。",
            "秦山倚寥廓，高鸟下苍翠。",
            "凝阴向杉松，界法齐天地。",
            "疏钟远僧舍，深殿有猨戏。",
            "警梵千谿中，真禅寂无二。",
            "寒泉耸毛发，清露遣心累。",
            "省虑因悟非，劳神岂为贵。",
            "起然静中见，觉了愚胜智。",
            "愿得栖烟霞，书之谢名利。",
            "（见《会稽掇英总集》卷八）。"
        ],
        "notes": "",
        "id": "6adf3010cf9b9f4d2f12c42d5b027d2b"
    }
]