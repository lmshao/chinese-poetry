[
    {
        "author": "刘拯",
        "dynasty": "宋",
        "type": "诗",
        "rhythmic": "",
        "title": "破山八咏 兴福寺",
        "preface": "",
        "paragraphs": [
            "峨峨乌目山，曾临贵侯宅。",
            "重房昔珠翠，峻宇焕金碧。",
            "泉激晨霞明，松摇暮云白。",
            "宜尔山中人，日轮自朝夕。"
        ],
        "notes": "",
        "id": "f4a59b38630feaee6b3c29f5f05021f4"
    },
    {
        "author": "刘拯",
        "dynasty": "宋",
        "type": "诗",
        "rhythmic": "",
        "title": "破山八咏 文举塔",
        "preface": "",
        "paragraphs": [
            "圆旨探双林，巵言发南华。",
            "万里归一空，谁云正非邪。",
            "门影摇青松，曾回贵侯车。",
            "犹遗数屋塔，岌岌凌飞霞。"
        ],
        "notes": "",
        "id": "cfffe5e108136ec96d18c6f1e50324c7"
    },
    {
        "author": "刘拯",
        "dynasty": "宋",
        "type": "诗",
        "rhythmic": "",
        "title": "破山八咏 救虎阁",
        "preface": "",
        "paragraphs": [
            "三昧游深慈，结宇依苍崖。",
            "猛虎伏嵬阁，拔箭非忘骸。",
            "穷兽虽覆车，危雀犹投怀。",
            "况我见已忘，而彼犹其侪。"
        ],
        "notes": "",
        "id": "a5f6edae03bf96e4d56ad502395eab36"
    },
    {
        "author": "刘拯",
        "dynasty": "宋",
        "type": "诗",
        "rhythmic": "",
        "title": "破山八咏 龙门涧",
        "preface": "",
        "paragraphs": [
            "白龙斗巍峰，长涧落千尺。",
            "灵泉应奇踪，高连暮云碧。",
            "寒影凌苍崖，清流动危石。",
            "八月苗正枯，犹能变甘泽。"
        ],
        "notes": "",
        "id": "1138957d7ed66f2c12e4681abfb952b2"
    },
    {
        "author": "刘拯",
        "dynasty": "宋",
        "type": "诗",
        "rhythmic": "",
        "title": "破山八咏 体如塔",
        "preface": "",
        "paragraphs": [
            "妙理悟三伊，巍巍抗奇节。",
            "千尺岩下松，萧然独凌雪。",
            "珠影虽青黄，月轮岂圆阙。",
            "危石扬寒泉，至今伴清绝。"
        ],
        "notes": "",
        "id": "d71d9801a54a86320e5f2b8381f56990"
    },
    {
        "author": "刘拯",
        "dynasty": "宋",
        "type": "诗",
        "rhythmic": "",
        "title": "破山八咏 宗教院",
        "preface": "",
        "paragraphs": [
            "妙义传天台，迷云净如扫。",
            "初终虽五时，修短自三草。",
            "结隐非此峰，获藏亦珍宝。",
            "秋来月正圆，独照松已老。"
        ],
        "notes": "",
        "id": "0795756954e38608dcf2731188e5d9eb"
    },
    {
        "author": "刘拯",
        "dynasty": "宋",
        "type": "诗",
        "rhythmic": "",
        "title": "破山八咏 空心潭",
        "preface": "",
        "paragraphs": [
            "碧潭发幽石，萧洒无纤尘。",
            "寒光湛秋月，有物难比伦。",
            "离钩况无鱼，千尺徒垂纶。",
            "到此心已空，何用濯吾缨。"
        ],
        "notes": "",
        "id": "30d13e5d592733e8b5dfcc82b4a7f910"
    },
    {
        "author": "刘拯",
        "dynasty": "宋",
        "type": "诗",
        "rhythmic": "",
        "title": "破山八咏 御赐钟",
        "preface": "",
        "paragraphs": [
            "大声扣洪钟，万里来彤庭。",
            "鸟闲楼影重，星淡云气清。",
            "余响绕岩壑，林叶如回惊。",
            "有客发深省，尘耳非谩倾。"
        ],
        "notes": "",
        "id": "011e39eb3511373f9742dc2397279117"
    },
    {
        "author": "刘拯",
        "dynasty": "宋",
        "type": "诗",
        "rhythmic": "",
        "title": "中峰",
        "preface": "",
        "paragraphs": [
            "蹑径君高亭，天远不敢局。",
            "疏卷檐花，百里在举目。",
            "江横缟带明，山隐螺髻绿。",
            "啼鸟破长烟，飞泉漱寒玉。",
            "云回猛虎啸，清风绕岩谷。",
            "飕飕入青松，古淡琴一曲。",
            "倚栏更凝望，斜阳上修竹。",
            "欲去还迟迟，胜概那可足。"
        ],
        "notes": "",
        "id": "a0ee96d44caf311cadb637946202c9f8"
    },
    {
        "author": "刘拯",
        "dynasty": "宋",
        "type": "诗",
        "rhythmic": "",
        "title": "涵晖阁",
        "preface": "",
        "paragraphs": [
            "胜地清无一点埃，水晶城里小瑶台。",
            "环堤柳弄碧云合，浮岛莲分翠盖来。"
        ],
        "notes": "",
        "id": "4a88fa69a5c060205abf3d33ae861d23"
    },
    {
        "author": "刘拯",
        "dynasty": "宋",
        "type": "诗",
        "rhythmic": "",
        "title": "秋霜阁",
        "preface": "",
        "paragraphs": [
            "翰林诗笔振千古，珊瑚照夜横雕梁。",
            "高文胜地占江左，我来戴胜初降桑。",
            "雨师愤鬰欲倾注，气蒸柱础如迸浆。",
            "清风执热逝可濯，定知五月飞秋霜。",
            "山盘左右俨环列，赏溪远带摩寒光。",
            "苍松怪柏倚层岭，不许桃李参其行。",
            "干缠薜荔俯危涧，渴龙矫矫鳞甲张。",
            "云生楼宇隐金绿，泉落庭除兰芷芳。",
            "虎传老包踞前壁，百兽辟易远我堂。",
            "像瞻黄檗若欺魄，智囊岂特降支郎。",
            "碧鸡一声破烟雾，静中不觉尘世忙。",
            "冥搜穷讨扫俗轨，更开竹径通禅房。",
            "荒台谁忆遗民钓，乐土长吟帝子章。",
            "避世征君想岩穴，濯缨孺子思沧浪。",
            "临流赋诗情骀荡，万虑不敢愁吾肠。",
            "会须畏夏继康乐，青松架壑聊相望。"
        ],
        "notes": "",
        "id": "93ba0e2de556ea0ed170da2d6ee65bd8"
    }
]