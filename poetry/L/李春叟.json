[
    {
        "author": "李春叟",
        "dynasty": "宋",
        "type": "诗",
        "rhythmic": "",
        "title": "登粤秀山",
        "preface": "",
        "paragraphs": [
            "宇宙皇图远，山川霸气收。",
            "唯余汉时月，犹照越台秋。",
            "天迥明城树，云空敛海楼。",
            "清光对尊酒，莫作古今愁。"
        ],
        "notes": "",
        "id": "063b009665a4d583ad0666849384781a"
    },
    {
        "author": "李春叟",
        "dynasty": "宋",
        "type": "诗",
        "rhythmic": "",
        "title": "文丞相兵挫循州诗以迓之",
        "preface": "",
        "paragraphs": [
            "手持兵甲挽天河，铁石心肝尚枕戈。",
            "宾客三千毛遂少，将军百万李陵多。",
            "风波如此子焉往，天道不然人奈何。",
            "岭海书生今已老，天涯无石为君磨。"
        ],
        "notes": "",
        "id": "1237ed1e88bd95c09898e56e38e3a558"
    },
    {
        "author": "李春叟",
        "dynasty": "宋",
        "type": "诗",
        "rhythmic": "",
        "title": "送熊飞将军赴文丞相麾下",
        "preface": "",
        "paragraphs": [
            "龙泉出匣鬼神惊，猎猎霜风送客程。",
            "白发垂堂千里别，丹心报国一身轻。",
            "划开云路冲牛斗，挽落天河洗甲兵。",
            "马革裹尸真壮士，阳关莫作断肠声。"
        ],
        "notes": "",
        "id": "c66072a6bcf28438e8a6fef8496accfb"
    },
    {
        "author": "李春叟",
        "dynasty": "宋",
        "type": "诗",
        "rhythmic": "",
        "title": "钓鼇台",
        "preface": "",
        "paragraphs": [
            "谁把渔竿老渭滨，拨开尘鞅对清薰。",
            "乾坤浩荡台非旧，湖海凄凉我接君。",
            "有客携家来上冢，无人载酒共论文。",
            "山阴兴尽空归去，何处天风落五云。"
        ],
        "notes": "",
        "id": "a65cd730fdfe13cda68ef18c59885c53"
    },
    {
        "author": "李春叟",
        "dynasty": "宋",
        "type": "诗",
        "rhythmic": "",
        "title": "挽赵秋晓  其一",
        "preface": "",
        "paragraphs": [
            "秀出天潢一派来，广寒早折桂枝回。",
            "生前笑破春风面，尽把浮名付酒杯。"
        ],
        "notes": "",
        "id": "5b004408296abaf69c1cd2330f89c01e"
    },
    {
        "author": "李春叟",
        "dynasty": "宋",
        "type": "诗",
        "rhythmic": "",
        "title": "挽赵秋晓  其二",
        "preface": "",
        "paragraphs": [
            "蓦地刚风折羽翰，懒将勋业镜中看。",
            "时危羞佩黄金印，乍可无毡作冷官。"
        ],
        "notes": "",
        "id": "5f659f85018d4e89a850ae15eaa9a4cb"
    },
    {
        "author": "李春叟",
        "dynasty": "宋",
        "type": "诗",
        "rhythmic": "",
        "title": "挽赵秋晓  其三",
        "preface": "",
        "paragraphs": [
            "百尺楼中眼孔高，气吞余子等儿曹。",
            "才名赫赫天公妬，罚作人间诗酒豪。"
        ],
        "notes": "",
        "id": "6e0456f4e9c8064b1cccf05bd62b0b66"
    },
    {
        "author": "李春叟",
        "dynasty": "宋",
        "type": "诗",
        "rhythmic": "",
        "title": "挽赵秋晓  其四",
        "preface": "",
        "paragraphs": [
            "箧中遗藁墨犹新，门外池塘草自春。",
            "邻笛一声肠欲断，骚坛失却倚楼人。"
        ],
        "notes": "",
        "id": "6086ca226d5506d6779035ad591adbb3"
    },
    {
        "author": "李春叟",
        "dynasty": "宋",
        "type": "诗",
        "rhythmic": "",
        "title": "挽赵秋晓  其五",
        "preface": "",
        "paragraphs": [
            "世上纷纷白首翁，老天何独死英雄。",
            "想应仙魄乘风去，犹在蓬莱第一峰。"
        ],
        "notes": "",
        "id": "42bdd2e3ab8cb586ee9e78124ef1bb66"
    },
    {
        "author": "李春叟",
        "dynasty": "宋",
        "type": "诗",
        "rhythmic": "",
        "title": "挽赵秋晓  其六",
        "preface": "",
        "paragraphs": [
            "五十年间富贵中，生来玉树饱春风。",
            "买臣晚贵成何事，那得全归似此翁。"
        ],
        "notes": "",
        "id": "91d52639c6fc0c6c46ad3880498dcb60"
    },
    {
        "author": "李春叟",
        "dynasty": "宋",
        "type": "诗",
        "rhythmic": "",
        "title": "挽赵秋晓  其七",
        "preface": "",
        "paragraphs": [
            "森森兰玉出庭闱，突过燕山桂五枝。",
            "六逸风流谁得似，君家个个是麟儿。"
        ],
        "notes": "",
        "id": "fb7033513e3650822a2dd999f0deb1f1"
    },
    {
        "author": "李春叟",
        "dynasty": "宋",
        "type": "诗",
        "rhythmic": "",
        "title": "题云溪寺",
        "preface": "",
        "paragraphs": [
            "杖屦前溪踏晓霜，僧茶那定搅饥肠。",
            "不如乘此清风去，觅取留侯辟谷方。"
        ],
        "notes": "",
        "id": "171b924994d7bca3832951d73f427a1e"
    },
    {
        "author": "李春叟",
        "dynasty": "宋",
        "type": "诗",
        "rhythmic": "",
        "title": "哭张元吉",
        "preface": "",
        "paragraphs": [
            "时平持论易，世否见才难。",
            "孤柱支颠厦，危船上急滩。"
        ],
        "notes": "",
        "id": "146ba96e18f1ac53f3c5b641cfb07411"
    }
]