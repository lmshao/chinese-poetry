[
    {
        "author": "李汇",
        "dynasty": "宋",
        "type": "诗",
        "rhythmic": "",
        "title": "游洞霄",
        "preface": "",
        "paragraphs": [
            "至真方域古今传，琳馆兴从汉武年。",
            "石作双门何突兀，山为九锁自回环。",
            "仙人隐迹留中路，处士灵坛閟远巅。",
            "甘洁三泉齐涌地，峥嵘一柱独擎天。",
            "群峰缭绕更相挹，五洞萦迂暗接连。",
            "当日高崖曾虎伏，于今深穴有龙眠。",
            "茂林葱鬰曾鸣凤，邃宇清虚每聚仙。",
            "地贮金丹藏箬下，芝翻白鼠走岩前。",
            "宫随劫火虽灰矣，境异尘寰尚俨然。",
            "稍待升平名遂后，便来居此结良缘。"
        ],
        "notes": "",
        "id": "0e41f3b70d7b7ee52f89b3fe4ed34e18"
    }
]