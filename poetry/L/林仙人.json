[
    {
        "author": "林仙人",
        "dynasty": "唐",
        "type": "诗",
        "rhythmic": "",
        "title": "五言长句",
        "preface": "",
        "paragraphs": [
            "此境极岧嶤，登临近斗杓。",
            "天元诸圣会，地势万峰朝。",
            "西揖昆丘峻，东连蓬海遥。",
            "泉甘生玉顶，坛稳压金腰。",
            "泰华三峰立，黄河一带漂。",
            "五更观海日，半夜听箫韶。",
            "落月低龙岭，寒烟锁虹桥。",
            "雪鸡声喔喔，风竹韵萧萧。",
            "云屋香烟起，芝灯瑞彩销。",
            "麻笼腾秀气，药柜显灵苗。",
            "丹井犹清浅，神钟又寂寥。",
            "八冈齐岌岌，双鹤对飘飘。",
            "瀑水银垂线，霞城绮建标。",
            "池清深见底，柏耸翠凌霄。",
            "道馆新居壮，真公旧事辽。",
            "几瞻青嶂上，时有白云飘。",
            "石室虚难问，台松老不凋。",
            "岩花铺锦绣，溪溜漱琼瑶。",
            "洞壑非尘趣，林峦隔世嚣。",
            "轩皇开彩仗，王母閴鸾轺。",
            "旦暮阴阳变，炎凉节候调。",
            "暝猿啼复歇，晴霭合还消。",
            "歌咏聊能纪，工夫岂易描？",
            "妙龄希郄桂，晚岁乐颜瓢。",
            "有志追伊霍，无才佐舜尧。",
            "披图常景仰，酒翰益倾翘。",
            "声色情俱泯，希夷兴已超。",
            "何当归卜隐，高蹈访松乔。"
        ],
        "notes": "",
        "id": "c13235197034f522734651577998e3b8"
    },
    {
        "author": "林仙人",
        "dynasty": "唐",
        "type": "诗",
        "rhythmic": "",
        "title": "七言三首 一",
        "preface": "",
        "paragraphs": [
            "万壑松萝拂紫烟，丹台秘邃集神仙。",
            "乾坤结秀真灵岳，日月飞根照洞天。",
            "尘世暗移知几代，蟠桃初熟未经年。",
            "时人莫测幽微事，五色云封种王田。"
        ],
        "notes": "",
        "id": "0bfaef41878e6955673d6697d35a3bb7"
    },
    {
        "author": "林仙人",
        "dynasty": "唐",
        "type": "诗",
        "rhythmic": "",
        "title": "七言三首 二",
        "preface": "",
        "paragraphs": [
            "清虚小有洞中天，银座金腰玉顶坚。",
            "芝草秀从龙汉劫，丹砂结自赤明年。",
            "洗参井纪燕萝子，聚虎平川白水仙。",
            "寄语避秦沟里客，茅斋先盖两三椽。"
        ],
        "notes": "",
        "id": "d1132a2252ebe23190df0e1c19864ff0"
    },
    {
        "author": "林仙人",
        "dynasty": "唐",
        "type": "诗",
        "rhythmic": "",
        "title": "七言三首 三",
        "preface": "",
        "paragraphs": [
            "白石磷磷上接天，青松郁郁下临川。",
            "草生福地皆为药，人在名山总是仙。",
            "待客远寻岩下蕨，烹茶满酌洞中泉。",
            "前生恐是白云子，今世还来卧翠颠。",
            "（以上四首皆见《正统道藏》本杜光庭《天坛王屋山圣迹记》）。"
        ],
        "notes": "",
        "id": "a1e514014e2c090c807b98adf82ec0c6"
    }
]