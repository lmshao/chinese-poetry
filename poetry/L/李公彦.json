[
    {
        "author": "李公彦",
        "dynasty": "宋",
        "type": "诗",
        "rhythmic": "",
        "title": "题澹山岩",
        "preface": "",
        "paragraphs": [
            "地灵欲借一握天，神剜鬼划无留坚。",
            "欻然豃豁空而圆，阳乌飞景光自穿。",
            "古藤绕石翠欲牵，石果垂结纷如拳。",
            "中有岩宝吐细泉，六月客坐寒入肩。",
            "昔闻修蟒何蜿蜒，诛茅判木不敢前。",
            "谁令结此殊胜缘，化作宝坊可栖禅。",
            "我非贵客来尘𫐌，训狐挟狡声亦先。",
            "飞上岩前枯树颠，唤起山丁夜不眠。",
            "涪翁有笔大如椽，七字要与山俱传。",
            "续貂顾我不著便，千古一笑夔怜蚿。"
        ],
        "notes": "",
        "id": "d4778bbc2cec9964b3d17d8d0db1edaa"
    }
]