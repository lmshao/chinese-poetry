[
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "寄杨休文",
        "preface": "",
        "paragraphs": [
            "溪园雪凝古梅枝，我逐归云子到时。",
            "交一臂间迟面见，乃千里外话心期。",
            "人缘至此犹难合，天意其然欲对移。",
            "拟办瘦藤闻束担，有何山水未经诗。"
        ],
        "notes": "",
        "id": "cb9f786db52707bc33cae7419cbf345f"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "舟中寄磵谷",
        "preface": "",
        "paragraphs": [
            "秋风四起秋云薄，客怀颇欠商量著。",
            "浅滩胶舟石荦确，欲进不可退难却。",
            "苹蓼妆成秋绰约，独倚晚风吟思涸。",
            "故人云锦自天落，一纸模糊万金药。",
            "上言相思下离索，勾引莼鲈味逾恶。",
            "吾心孤云身野鹤，到此方知出山错。",
            "归理绿蓑更青蒻，何处方舟无杜若。"
        ],
        "notes": "",
        "id": "25820db6e106403358deaaad0bd48e84"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "山窗杂诗  其一",
        "preface": "",
        "paragraphs": [
            "学把鉏头莳小畦，牡丹不种种荼縻。",
            "花开赢得年年看，棘蔓犹堪补败篱。"
        ],
        "notes": "",
        "id": "5977398e587972be2f899ff8e73cf678"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "山窗杂诗  其二",
        "preface": "",
        "paragraphs": [
            "一样春风到町畦，物成春亦不能齐。",
            "过篱新笋贪成竹，不管同根未脱泥。"
        ],
        "notes": "",
        "id": "ed322acc3c654336c2d697b66a122471"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "山窗杂诗  其三",
        "preface": "",
        "paragraphs": [
            "夜久寒炉火尚红，隔山谁动五更钟。",
            "小童和梦移灯去，不管残书读未终。"
        ],
        "notes": "",
        "id": "21d026186b951ca99622dd315578a1e2"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "内河  其一",
        "preface": "",
        "paragraphs": [
            "短蓬邀我到常州，入郭犹如野渡头。",
            "忽有画桥杨柳岸，柳中依约见青楼。"
        ],
        "notes": "",
        "id": "0283ffea1ac863d057cb8d19db303b4e"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "内河  其二",
        "preface": "",
        "paragraphs": [
            "隔岸青松数百株，柳阴阴处结茅庐。",
            "溪翁有此不知趣，乞与诗人作退居。"
        ],
        "notes": "",
        "id": "77e4098bb6ea3f65f28a0fa7459cd416"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "乌衣园  其一",
        "preface": "",
        "paragraphs": [
            "绿阴庭院夏初长，梅子新肥杏子黄。",
            "枝上莫弹秦吉了，游人借此当笙簧。"
        ],
        "notes": "",
        "id": "2b49addbe03d9c81e5cebb078708c08c"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "乌衣园  其二",
        "preface": "",
        "paragraphs": [
            "乌衣三径去年开，庭树幽阴绿作堆。",
            "胡蝶不知人是客，双双飞入矮墙来。"
        ],
        "notes": "",
        "id": "98113449cddadbd3e625704844a5a5ec"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "层楼  其一",
        "preface": "",
        "paragraphs": [
            "半空和月倚新秋，十二栏干曲曲愁。",
            "我亦天涯零落者，不如饮到醉归休。"
        ],
        "notes": "",
        "id": "8beb0b9938cd64fa9dc90b3790a4c474"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "层楼  其二",
        "preface": "",
        "paragraphs": [
            "台城胜概得同游，烂醉西风药玉舟。",
            "目送归云天一角，教人生怕上层楼。"
        ],
        "notes": "",
        "id": "0c4db36219dd30e56dcac579e4e24de7"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "山窗",
        "preface": "",
        "paragraphs": [
            "挂起山窗满眼秋，小溪寒处竹深幽。",
            "有诗戏尔教儿诵，无酒归而与妇谋。",
            "窗为防风须密补，篱因御寇更完修。",
            "怕无人可论心事，賸种梅花在屋头。"
        ],
        "notes": "",
        "id": "4ffd443d2efb8b09984a43f902b3c290"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "山窗杂诗  其一",
        "preface": "",
        "paragraphs": [
            "柳花收絮麦收芒，安石榴开日渐长。",
            "窗下小儒无一事，自携新水活菖阳。"
        ],
        "notes": "",
        "id": "8aeac10f6ea689d6cc9a5a0ab9f57ff6"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "山窗杂诗  其二",
        "preface": "",
        "paragraphs": [
            "月照西窗夜未阑，起来和墨研池干。",
            "急忙欲写梅花赋，敲碎溪冰一片寒。"
        ],
        "notes": "",
        "id": "14a390ba71f435cf394c6edcc8f02a9a"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "题李伯章蓬窗",
        "preface": "",
        "paragraphs": [
            "短蓬留雪映窗纱，一似王家访戴家。",
            "到底王家风味浅，月痕低处欠梅花。"
        ],
        "notes": "",
        "id": "c7ecd94578994c57cdf345ce275f97a7"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "题刘总郎书堂屏上",
        "preface": "",
        "paragraphs": [
            "怀人已仙去，书堂犹昔时。",
            "夜梦虽微茫，昼日俨在兹。",
            "我欲载遗事，简素多亡遗。",
            "目前尚如此，后世谁相知。"
        ],
        "notes": "",
        "id": "bddbaef5937e4b9afc4d49cb00de9f37"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "偶成",
        "preface": "",
        "paragraphs": [
            "扑断清贫事，萧然一室居。",
            "雨将苔曼衍，秋与蕙清癯。",
            "火白衣犹煖，香焦味有余。",
            "山中足诗思，岂必灞桥馿。"
        ],
        "notes": "",
        "id": "07db1e675033456f306072bede3dd176"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "题徐后湖扣舷歌卷末",
        "preface": "",
        "paragraphs": [
            "吾欲钓鱼东海去，一叶扁舟未能具。",
            "君呼小舫山水间，扣舷作歌秋水寒。",
            "吾诗百篇不直一杯水，君歌一阕游鱼亦倾耳。",
            "得君此编拱璧加明冰，玉笥陵云无此清。",
            "安能移我龙湖白竺之茅屋，来并清江后湖曲。",
            "我鸣榔，君扣舷。",
            "醉歌长篇复短篇，却使后人呼作徐李同舟仙。"
        ],
        "notes": "",
        "id": "7983923ada3e3277f1feb91483488fd1"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "送李仲炳归  其一",
        "preface": "",
        "paragraphs": [
            "君家渝水我螺川，同是江南百里天。",
            "同道同心更同姓，只年相远却忘年。"
        ],
        "notes": "",
        "id": "c52529fdc3f0e6de25272b379e96e35d"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "送李仲炳归  其二",
        "preface": "",
        "paragraphs": [
            "扁舟同载石头城，雨打孤蓬夜共听。",
            "愁杀明朝桃叶渡，阳关无曲柳能青。"
        ],
        "notes": "",
        "id": "a8c7fae71870ba7e13a9642787ea8a73"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "送李仲炳归  其三",
        "preface": "",
        "paragraphs": [
            "思归恨臂不成翰，却笑谁令汝出山。",
            "梦暂得归归未得，且编归梦寄书还。"
        ],
        "notes": "",
        "id": "f430ff3761f2880f484fd3913f34ec07"
    },
    {
        "author": "李叔与",
        "dynasty": "宋",
        "type": "诗",
        "rhythmic": "",
        "title": "赠谈天",
        "preface": "",
        "paragraphs": [
            "我坐诗穷子术穷，十年湖海两漂蓬。",
            "子归农圃吾归钓，此去悬知命可通。"
        ],
        "notes": "",
        "id": "cc5f155d07b7d0c6384ab1362a245d36"
    }
]