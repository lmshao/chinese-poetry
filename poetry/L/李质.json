[
    {
        "author": "李质",
        "dynasty": "唐",
        "type": "诗",
        "rhythmic": "",
        "title": "宿日观东房诗",
        "preface": "",
        "paragraphs": [
            "曾入桃溪路，仙源信少双。",
            "洞霞飘素练，藓壁画阴窗。",
            "古木愁撑月，危峰欲堕江。",
            "自吟空向寂，谁共倒秋缸。"
        ],
        "notes": "",
        "id": "022990cf55abec83ae1e780ecbc77840"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 艮岳",
        "preface": "",
        "paragraphs": [
            "势连坤轴近干冈，地首东维镇八方。",
            "江不风波山不险，子孙千亿寿无疆。"
        ],
        "notes": "",
        "id": "0c127b1dfe7a6ec5e051f99a61e05518"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 介亭",
        "preface": "",
        "paragraphs": [
            "云栈横空入翠烟，跻攀端可蹑飞仙。",
            "介然独出诸山上，磊磊排衙石满前。"
        ],
        "notes": "",
        "id": "a18f033ea09f4a447814025bad5882c6"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 极目亭",
        "preface": "",
        "paragraphs": [
            "千里飞鸿坐上看，山川风月在凭栏。",
            "不知地占最高处，但觉恢恢天宇寛。"
        ],
        "notes": "",
        "id": "587f8d11c72acf00a164caa5f8f65be7"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 圌山亭",
        "preface": "",
        "paragraphs": [
            "轩楹正在翠微中，欲雪云生四面峰。",
            "璀璨地铺红玛瑙，巑岏山耸碧芙蓉。"
        ],
        "notes": "",
        "id": "b3a5f6d922604c311e0e92b3cb40629c"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 跨云亭",
        "preface": "",
        "paragraphs": [
            "地高天近怯凭栏，下视浮云咫尺间。",
            "只怪轻雷起岩际，不知飞雨过前山。"
        ],
        "notes": "",
        "id": "3684bb8c47c2407cfb5ad12113a8cf6a"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 半山亭",
        "preface": "",
        "paragraphs": [
            "凭高玉辇每从容，中路尝闻憩六龙。",
            "尘外有人如到此，便须行彻最高峰。"
        ],
        "notes": "",
        "id": "3ec264776fcc617460cf98ab026cede0"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 萧森亭",
        "preface": "",
        "paragraphs": [
            "晓日玲珑宿雾开，四簷时有好风来。",
            "不应班竹林中见，却似松根琥珀堆。"
        ],
        "notes": "",
        "id": "31b31b151b4230ef1e0c0c79305e604a"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 麓云亭",
        "preface": "",
        "paragraphs": [
            "山下深林起白云，白云飞处断红尘。",
            "伴行直到高峰上，舒卷纵横不碍人。"
        ],
        "notes": "",
        "id": "d44b3440656a29604e5106a015a19fe5"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 清赋亭",
        "preface": "",
        "paragraphs": [
            "四海熙熙万物和，太平廊庙只赓歌。",
            "欲追林下骚人意，却是临流得句多。"
        ],
        "notes": "",
        "id": "23a497afe1bbd6fdf3f614e041179750"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 散绮亭",
        "preface": "",
        "paragraphs": [
            "断虹飞雨过天涯，碧落浮云不复遮。",
            "明日阴晴真可卜，倚栏来此看余霞。"
        ],
        "notes": "",
        "id": "94770a3557c55894f8f5217dbc52bae7"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 清斯亭",
        "preface": "",
        "paragraphs": [
            "天波万斛泻镕银，跨水横桥丽构新。",
            "但取真堪濯缨意，玉阶金阙本无尘。"
        ],
        "notes": "",
        "id": "6a5529122232737bde1a26e9a9413bf4"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 炼丹亭",
        "preface": "",
        "paragraphs": [
            "药炉龙虎正交驰，五色云生固济泥。",
            "凡骨欲逃三万日，君王曾赐一刀圭。"
        ],
        "notes": "",
        "id": "9fab2ab977ed3da5cb7db535d15fdd38"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 璇波亭",
        "preface": "",
        "paragraphs": [
            "水影摇晖动碧虚，日华凌乱上金铺。",
            "安知不是鲛人宝，往往渊中得美珠。"
        ],
        "notes": "",
        "id": "91fca818806a768de712e8d30c4ad8e5"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 小隐亭",
        "preface": "",
        "paragraphs": [
            "古木回环石路横，居山初不在峥嵘。",
            "圣人天下藏天下，小隐聊为戏事名。"
        ],
        "notes": "",
        "id": "747a4c9541332a3485bcbadd4f9b8fa5"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 飞岑亭",
        "preface": "",
        "paragraphs": [
            "微云将雨洗层峦，石磴莓苔路屈盘。",
            "正是江南最佳处，仰看苍翠俯澄澜。"
        ],
        "notes": "",
        "id": "927ce7cacd972d16702ee98d396cf82c"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 草圣亭",
        "preface": "",
        "paragraphs": [
            "落笔纵横走电光，近臣时得赐云章。",
            "龙盘凤翥皆天纵，渴骥惊蛇不足方。"
        ],
        "notes": "",
        "id": "e0dbbef1bf908c15fb40f7a3a8f55425"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 书隐亭",
        "preface": "",
        "paragraphs": [
            "吾皇圣学自天衷，载籍源流一一通。",
            "宵旰万机营四海，更将心醉六经中。"
        ],
        "notes": "",
        "id": "613b7c7505dd050ca850d1755558b0e8"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 高阳亭",
        "preface": "",
        "paragraphs": [
            "仙舟时倚碧溪湾，花外青旗映浅山。",
            "不醉阆风缘底事，要看豪饮似人间。"
        ],
        "notes": "",
        "id": "413a6e27dc79b31a2c7ac43432240256"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 噰噰亭",
        "preface": "",
        "paragraphs": [
            "圣主从来不射生，池边群雁恣飞鸣。",
            "成行却入云霄去，全似人间好弟兄。"
        ],
        "notes": "",
        "id": "c5c45169e7c4ce3c83d90be5cd2f8fc3"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 忘归亭",
        "preface": "",
        "paragraphs": [
            "玉景金霞长不夜，松篁泉石更留人。",
            "广寒宫殿秋偏好，待看林梢月色新。"
        ],
        "notes": "",
        "id": "d0e61f5d21176cd4aca452c7641b7363"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 八仙馆",
        "preface": "",
        "paragraphs": [
            "蟠桃初熟玉京春，圆屋如规户牖新。",
            "尽是瑶池高会客，岂容尘世饮中人。"
        ],
        "notes": "",
        "id": "20e4f52fa7ee16f5ba9e15d5ccb1a926"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 环山馆",
        "preface": "",
        "paragraphs": [
            "峰峦回合耸云屏，岩霭溪光面面横。",
            "开户忽惊千仞翠，凭高方见九重城。"
        ],
        "notes": "",
        "id": "89066b841cdb614a8b692e5f4b4eae9c"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 芸馆",
        "preface": "",
        "paragraphs": [
            "玉堂金马尽名儒，黄本牙签付石渠。",
            "向此别藏三万卷，不忧中有蠧书鱼。"
        ],
        "notes": "",
        "id": "94a9e24085d54dca1f25516b508330ea"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 书馆",
        "preface": "",
        "paragraphs": [
            "莲烛词臣在外庭，青钱学士已登瀛。",
            "回廊屈曲随岩阜，挟策何妨取次行。"
        ],
        "notes": "",
        "id": "aab55c671a822cfc89d898dd2170be18"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 萧闲馆",
        "preface": "",
        "paragraphs": [
            "书草吹来种种香，好风移韵入松篁。",
            "丹台紫府无尘事，倚觉壶中日月长。"
        ],
        "notes": "",
        "id": "764bd4f24553ccddc1af3c6e95e03836"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 漱琼轩",
        "preface": "",
        "paragraphs": [
            "浅碧分江入众山，山深无处不潺潺。",
            "开轩最近寒溪口，喷薄松风响珮环。"
        ],
        "notes": "",
        "id": "18b4921c3ce71c6a89ebf1bad594c683"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 书林轩",
        "preface": "",
        "paragraphs": [
            "甲乙森然尽宝书，校雠曾授鲁中儒。",
            "万几多暇时来此，玉轴牙签自卷舒。"
        ],
        "notes": "",
        "id": "c0f5d73c81698d8c3a9d50f3f0b96770"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 云岫轩",
        "preface": "",
        "paragraphs": [
            "山上飞云片片轻，云山相似倚空明。",
            "从龙本合封中去，触石光从望处生。"
        ],
        "notes": "",
        "id": "4161062f30fd91b845fa861835c3db41"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 梅池",
        "preface": "",
        "paragraphs": [
            "玉钿匀点鉴新磨，香逐风来水上多。",
            "应为横斜诗句好，故教疏影泻平波。"
        ],
        "notes": "",
        "id": "752bb805f58e25e8fd5158227b62d6f2"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 雁池",
        "preface": "",
        "paragraphs": [
            "暮天飞下一行行，浅渚平沙足稻粱。",
            "有此恩波好游泳，何须辛苦去衡阳。"
        ],
        "notes": "",
        "id": "b0b102c2c65fddb70ba60fc0c6f2a618"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 砚池",
        "preface": "",
        "paragraphs": [
            "黑云凌乱晓光凝，气接昆仑冷不冰。",
            "龙饼麝元皆御墨，游鱼吞却化鲲鹏。"
        ],
        "notes": "",
        "id": "681ce0c077f79abe626a213f094af0f7"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 林华苑",
        "preface": "",
        "paragraphs": [
            "连云复道映楼台，茂苑奇花日日开。",
            "但得如春天一笑，芳菲何必晓风吹。"
        ],
        "notes": "",
        "id": "84abded8d969d7e8ad5dc0a979be1966"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 绛霄楼",
        "preface": "",
        "paragraphs": [
            "翼瓦飞甍跨阆风，卷帘沧海日曈昽。",
            "佳时自有群仙到，笑语云霞缥缈中。"
        ],
        "notes": "",
        "id": "aab4d2cc6a77768f19719d49a931f9d2"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 倚翠楼",
        "preface": "",
        "paragraphs": [
            "梯空窗户半山间，滴滴岚光照画栏。",
            "六月火云挥汗日，云来唯觉石屏寒。"
        ],
        "notes": "",
        "id": "d8bb002b796be1612149ee9f11e51ed3"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 奎文楼",
        "preface": "",
        "paragraphs": [
            "龙蟠鼇负出风云，镂玉填金圣制新。",
            "自与六经垂日月，更令群目仰星辰。"
        ],
        "notes": "",
        "id": "607b7692ec54c1ecc84246e33b271ce5"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 巢凤阁",
        "preface": "",
        "paragraphs": [
            "朝阳鸣处有亭梧，争似珠帘映绮疏。",
            "丹穴来仪听九奏，不妨于此长鹓鶵。"
        ],
        "notes": "",
        "id": "a2115e3dcd314d845a6fba22b4131a6e"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 竹冈",
        "preface": "",
        "paragraphs": [
            "苍云蒙密竹森森，无数新篁出翠林。",
            "已有凤山调玉律，正随天籁作龙吟。"
        ],
        "notes": "",
        "id": "adae153b45453da30ec83df62b5c667c"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 梅岗",
        "preface": "",
        "paragraphs": [
            "阔连峰岭玉崔嵬，春逐阳和动地来。",
            "不似前村深雪里，夜寒唯有一枝开。"
        ],
        "notes": "",
        "id": "8ee5712e60673572c676cf39482c2597"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 万松岭",
        "preface": "",
        "paragraphs": [
            "苍苍森列万株松，终日无风亦自风。",
            "白鹤来时清露下，月明天籁满秋空。"
        ],
        "notes": "",
        "id": "054e4bd68a9ccd3397a3e95cc63e145d"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 蟠桃岭",
        "preface": "",
        "paragraphs": [
            "不到瑶台白玉京，海中仙果但闻名。",
            "何人为报西王母，岭上如今种已成。"
        ],
        "notes": "",
        "id": "b758239497fecfd9d989788b1cdb0e13"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 梅岭",
        "preface": "",
        "paragraphs": [
            "雪林横夜月交光，万壑风来处处香。",
            "圣主乾坤为度量，包藏曾不限遐荒。"
        ],
        "notes": "",
        "id": "068af5178b39caad79028e29dd915d1d"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 三秀堂",
        "preface": "",
        "paragraphs": [
            "窗户深沈昼不开，凤凰时下九层台。",
            "月明夜静闻环珮，知有霓旌羽扇来。"
        ],
        "notes": "",
        "id": "5cb60770cfb8cb51ad89864e592c51d6"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 蕚绿华堂",
        "preface": "",
        "paragraphs": [
            "绿蕚承趺玉蘂轻，清香续续度簷楹。",
            "天教不杂开桃李，赐与神仙物外名。"
        ],
        "notes": "",
        "id": "cf315f1836685c31b16742acb4233e79"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 岩春堂",
        "preface": "",
        "paragraphs": [
            "桂影亭亭漾碧溪，寻芳曾被暗香迷。",
            "碧桃开后晴风暖，花外幽禽自在啼。"
        ],
        "notes": "",
        "id": "9f01601599ff6c6f91e2c56a730cdf1b"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 蹑云台",
        "preface": "",
        "paragraphs": [
            "万本琅玕密不开，林深明碧锁高台。",
            "更无一点游尘到，但觉云随歩歩来。"
        ],
        "notes": "",
        "id": "be1ac727ea46793f134e4f3854265b3a"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 玉霄洞",
        "preface": "",
        "paragraphs": [
            "披香寻径百花中，蝶引蜂随路不穷。",
            "但见凌霄缠古木，洞天应与碧虚通。"
        ],
        "notes": "",
        "id": "0e76ac58d6ebf3860159a22f2b40123d"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 清虚洞天",
        "preface": "",
        "paragraphs": [
            "玉关金锁一重重，只见桃源路暗通。",
            "行到水云空洞处，恍如身世在壶中。"
        ],
        "notes": "",
        "id": "226bd3cc59263691099b6bd2d4406317"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 和容厅",
        "preface": "",
        "paragraphs": [
            "白羽流星一点明，上林飞雁几回惊。",
            "弓开月到天心满，风外唯闻中的声。"
        ],
        "notes": "",
        "id": "07d426dfe4c4b010cafb7ba8ee67de19"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 泉石厅",
        "preface": "",
        "paragraphs": [
            "萦迂流碧与环山，月地云阶在两间。",
            "有此清泠居物外，方知尘土属人寰。"
        ],
        "notes": "",
        "id": "2e01522b826bbec2c3233670d46f045c"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 挥云亭",
        "preface": "",
        "paragraphs": [
            "天风吹作海涛声，挥斥浮云日更明。",
            "波上石鲸时吼雨，只知楼阁是蓬瀛。"
        ],
        "notes": "",
        "id": "b09049b4f18da3426318e0e127fc7586"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 泛雪厅",
        "preface": "",
        "paragraphs": [
            "月团携下九重天，来试人间第一泉。",
            "正在水声山色里，六花浮动紫瓯圆。"
        ],
        "notes": "",
        "id": "fa9043d7ef4b58a31e82af21ba782f9c"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 虚妙斋",
        "preface": "",
        "paragraphs": [
            "武王屈己尊箕子，黄帝斋心问广成。",
            "惟道集虚观众妙，超然将见不能名。"
        ],
        "notes": "",
        "id": "6dff758a5d455b32471defbd9e381baf"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 寿山",
        "preface": "",
        "paragraphs": [
            "结构崇高秀气连，清风不老月长圆。",
            "春游玉座时相对，花发莺啼亿万年。"
        ],
        "notes": "",
        "id": "7de0c152410f6ac97ae0261857952bfc"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 杏岫",
        "preface": "",
        "paragraphs": [
            "山上晴霞兴彩云，芳菲时节避花繁。",
            "分明自有神仙种，不是青旗卖酒村。"
        ],
        "notes": "",
        "id": "cf4097519bec7950e6041eec1d5d2328"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 景龙江",
        "preface": "",
        "paragraphs": [
            "润通河汉碧涵空，影倒光山晓翠重。",
            "闻说巨鱼时骇浪，只应风雨是神龙。"
        ],
        "notes": "",
        "id": "1584679257910bb5c9170f1af031a343"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 鉴湖",
        "preface": "",
        "paragraphs": [
            "水天澄澈莹寒光，一片平波六月凉。",
            "移得会稽三百里，不教全属贺知章。"
        ],
        "notes": "",
        "id": "373f5d0b1c80d2050aaa831428fb60ad"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 桃溪",
        "preface": "",
        "paragraphs": [
            "霏霏红雨落清浔，流出山中直至今。",
            "休道仙源在平地，空教人向武陵寻。"
        ],
        "notes": "",
        "id": "e1798297c962ac3f884d0e0421623647"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 回溪",
        "preface": "",
        "paragraphs": [
            "穿云透石落潺潺，恋浦余波尚绕山。",
            "只怪岚光迷向背，不知流水正回环。"
        ],
        "notes": "",
        "id": "3a533cefab07e94835d03117e19314da"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 滴滴岩",
        "preface": "",
        "paragraphs": [
            "苍苔青润石嶙皴，泉脉涓涓湿白云。",
            "疑有天仙深夜过，丁当环珮月中闻。"
        ],
        "notes": "",
        "id": "b00cd40cc0242b991637eb20e63fc1bf"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 榴花岩",
        "preface": "",
        "paragraphs": [
            "绝域移根上苑栽，又分红绿向岩隈。",
            "累累子已枝间满，灼灼花犹叶底开。"
        ],
        "notes": "",
        "id": "dca854dc7e34e91de59ecca94d444138"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 枇杷岩",
        "preface": "",
        "paragraphs": [
            "结根常得近林峦，晚翠谁怜却岁寒。",
            "不见龙文横杆面，方知垂实作金丸。"
        ],
        "notes": "",
        "id": "977baf885c3590c2a1094ea6c9f2a103"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 日观岩",
        "preface": "",
        "paragraphs": [
            "朝阳初上海霞红，五色云生碧洞中。",
            "回首烂柯人自老，棋声犹在石门东。"
        ],
        "notes": "",
        "id": "3a85486270ead79a9d35438b1c287048"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 雨花岩",
        "preface": "",
        "paragraphs": [
            "纷纷泊泊弄晴晖，曾逐春风上绣衣。",
            "不为胡僧飜贝叶，仙家长有碧桃飞。"
        ],
        "notes": "",
        "id": "1b64ad9042a4f98b4c64b37341d4501f"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 芦渚",
        "preface": "",
        "paragraphs": [
            "万叶梢梢秋意初，斜风细雨忆江湖。",
            "谁知雪压波澄后，更与宫中作画图。"
        ],
        "notes": "",
        "id": "5d1b9fa04788c3cd67873ff5d50373cd"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 梅渚",
        "preface": "",
        "paragraphs": [
            "只借晴波为晓鉴，不随花岛作江云。",
            "未须吹笛风中去，多得清香水际闻。"
        ],
        "notes": "",
        "id": "573b2642e10a7e74b41d951aab0388db"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 榠查谷",
        "preface": "",
        "paragraphs": [
            "折花宜与酒相薰，结子难随酒入唇。",
            "一阵暗香无处觅，不知幽谷巧藏春。"
        ],
        "notes": "",
        "id": "5e3edb0b09be24d1199a7baaa39cf40e"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 秋香谷",
        "preface": "",
        "paragraphs": [
            "玉屑花繁淡淡黄，碧岩曾伴紫栏芳。",
            "月明露洗三秋叶，山迥风传七里香。"
        ],
        "notes": "",
        "id": "6a3e4fd1226684bca3193ce676093364"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 松谷",
        "preface": "",
        "paragraphs": [
            "云藏烟锁昼苍苍，得地何须作栋梁。",
            "闻道九龙扶辇过，一山风又作笙簧。"
        ],
        "notes": "",
        "id": "9c395cc8e2ecd67545b29213cb556332"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 长春谷",
        "preface": "",
        "paragraphs": [
            "洞天风物几人知，暗得阴阳造化机。",
            "不似寒乡待邹律，四时岩际有芳菲。"
        ],
        "notes": "",
        "id": "1609168a97ee33bc59a7cffc46899945"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 桐径",
        "preface": "",
        "paragraphs": [
            "不嫌春老花飞湿，要听秋来雨打声。",
            "一自移根来禁籞，朝阳常有凤凰鸣。"
        ],
        "notes": "",
        "id": "101903d8b314c1c9edb94ce8a3ee5482"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 松径",
        "preface": "",
        "paragraphs": [
            "夹路成行一様清，吟风筛月自亭亭。",
            "云章正写人间瑞，坐待云根长茯苓。"
        ],
        "notes": "",
        "id": "4d04f93e39c7e87df198c3bd690f5d9e"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 百花径",
        "preface": "",
        "paragraphs": [
            "红紫交加一径通，翠条柔蔓浴玲珑。",
            "日晴烟暖微风度，百和香薰锦绣中。"
        ],
        "notes": "",
        "id": "5aaf726e32251e406c1df8af9590d129"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 合欢径",
        "preface": "",
        "paragraphs": [
            "彩丝拂拂机中锦，绣缕茸茸马项缨。",
            "却似汉宫三十六，黄昏时节掩罗屏。"
        ],
        "notes": "",
        "id": "4a86311176500da9648f3a7bcafacd93"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 竹径",
        "preface": "",
        "paragraphs": [
            "翠叶吟风长淅沥，寒梢擎露忽高低。",
            "有时杳杳穿云去，碧玉交加四望迷。"
        ],
        "notes": "",
        "id": "4529787db6e0af0fb42b87362f169c16"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 雪香径",
        "preface": "",
        "paragraphs": [
            "夹径梨花玉作英，年年寒食伴阴晴。",
            "要看雪色无边际，十二楼前月正明。"
        ],
        "notes": "",
        "id": "c13e168b38ebcf571df761a3fbd32668"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 海棠屏",
        "preface": "",
        "paragraphs": [
            "清明微雨欲开时，收拾狂香付整齐。",
            "但得浣花春在眼，不须枝上杜鹃啼。"
        ],
        "notes": "",
        "id": "e6cf7f74c7a749d3722f73a253636632"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 百花屏",
        "preface": "",
        "paragraphs": [
            "众香芬馥著人衣，云母光寒露未晞。",
            "围得春风胜绣幕，纷纷红紫鬭芳菲。"
        ],
        "notes": "",
        "id": "0f48b56071cb4edecce73697114aa9c9"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 蜡梅屏",
        "preface": "",
        "paragraphs": [
            "冶叶倡条不受羁，翠筠轻束最繁枝。",
            "未能隔绝蜂相见，一一花房似蜜脾。"
        ],
        "notes": "",
        "id": "9a2c7969a610b9be3acb5d56882db259"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 飞来峰",
        "preface": "",
        "paragraphs": [
            "突兀初惊倚碧空，翠岚仍与瑞烟重。",
            "吴侬莫作西来认，真是蓬莱第一峰。"
        ],
        "notes": "",
        "id": "274f0b9ecfee41c44b371753dd77eb70"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 留云石",
        "preface": "",
        "paragraphs": [
            "白云何事苦留连，中有嵌空小洞天。",
            "却恐商岩要霖雨，因风时到日华边。"
        ],
        "notes": "",
        "id": "a7e24e8cc02dc80ec652f921a0cf0561"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 宿雾石",
        "preface": "",
        "paragraphs": [
            "飞烟自遶龙楼驻，瑞气长随海日开。",
            "独有春风花上露，夜深多伴月明来。"
        ],
        "notes": "",
        "id": "8f8989f150ebfc2032eb5db0accc294b"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 辛夷坞",
        "preface": "",
        "paragraphs": [
            "山中常压早梅开，不待暄风暖景催。",
            "似与东君书造化，笔头春色最先来。"
        ],
        "notes": "",
        "id": "8f55d288bdaeff9571226a3aeb7d5f9f"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 橙坞",
        "preface": "",
        "paragraphs": [
            "磊磊金丸画不如，空蒙香雾几千株。",
            "应怜绿橘秋江上，却被人间唤木奴。"
        ],
        "notes": "",
        "id": "ebcd55b1147ee29c21db29ef522c127f"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 海棠川",
        "preface": "",
        "paragraphs": [
            "清明时候暖风吹，叶暗花明满目开。",
            "石在剑门犹北向，锦江春色亦须来。"
        ],
        "notes": "",
        "id": "62a47ce370ff8effac84f6cead4f3f74"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 仙李园",
        "preface": "",
        "paragraphs": [
            "亳社灵踪亘古存，混元龙蜕出风尘。",
            "移根更接蟠桃岭，结子开花万万春。"
        ],
        "notes": "",
        "id": "523f0104d91011fdb28560f500684616"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 紫石壁",
        "preface": "",
        "paragraphs": [
            "没水攀萝琢马肝，赍持坚润出风湍。",
            "潜藩每恨端谿远，叠作山中峭绝看。"
        ],
        "notes": "",
        "id": "1a21956d97f174fc51e11bbf835466f5"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 椒崖",
        "preface": "",
        "paragraphs": [
            "团枝红实见秋成，曾按方书合五行。",
            "不遣汉宫涂屋壁，此间吞饵得长生。"
        ],
        "notes": "",
        "id": "9758ce32aa732fd363df5c6b1fc31495"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 濯龙峡",
        "preface": "",
        "paragraphs": [
            "山束苍烟细路通，喷泉飞雨洒晴空。",
            "真龙岂许寻常见，故作云间饮涧虹。"
        ],
        "notes": "",
        "id": "0b36c2315e928d60f65e89bd51f57be2"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 不老泉",
        "preface": "",
        "paragraphs": [
            "来从云窦不知远，涌出碧岩无暂停。",
            "花落莺啼春自晚，潺湲长得坐中听。"
        ],
        "notes": "",
        "id": "3ccb5e1bb670068b3ad7ebc8c559ae37"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 柳岸",
        "preface": "",
        "paragraphs": [
            "牵风拂水弄春柔，三月花飞满御楼。",
            "不似津亭供怅望，一生长得系龙舟。"
        ],
        "notes": "",
        "id": "404a26f37ef10341a539fd313a1c7f2f"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 栈路",
        "preface": "",
        "paragraphs": [
            "六丁开处只通秦，此地天临万国春。",
            "驻跸有时思叱驭，服劳王事爱忠臣。"
        ],
        "notes": "",
        "id": "e7e8c75d18a68aa6c34d23ca9f16dddd"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 药寮",
        "preface": "",
        "paragraphs": [
            "已闻颁朔向明堂，百草犹思一一尝。",
            "天意应怜民疾苦，欲跻仁寿佐平康。"
        ],
        "notes": "",
        "id": "214f3b0a9283f13f843a7a84a561e79c"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 太素庵",
        "preface": "",
        "paragraphs": [
            "结草铺茅不用华，白云深处列仙家。",
            "萧骚风雨千竿竹，翠叶浓阴衬碧霞。"
        ],
        "notes": "",
        "id": "2176f5ddf6ac68ec0f1374e9a6f50d6c"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 祈真磴",
        "preface": "",
        "paragraphs": [
            "台上炉香袅翠烟，云间风驭已翩翩。",
            "吾皇奉道明灵降，惟德从来可动天。"
        ],
        "notes": "",
        "id": "c86e044d11ba5d64c1baa82d17c53889"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 踯躅岿",
        "preface": "",
        "paragraphs": [
            "春风晓日乱晴霞，艳艳初开一岿花。",
            "疑是仙琴红玉轸，醉归遗在紫皇家。"
        ],
        "notes": "",
        "id": "70d8bcce382c958711e90716ea3c5417"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 山庄",
        "preface": "",
        "paragraphs": [
            "重崖置屋亦常关，下法龙眠小隐山。",
            "纵有青牛不耕稼，但闻犬吠白云间。"
        ],
        "notes": "",
        "id": "8cfb7aecb26a1b155b7899060cb8ba52"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 西庄",
        "preface": "",
        "paragraphs": [
            "低作柴扉短作篱，日晴鸡犬自熙熙。",
            "躬耕每以农为本，稼穑艰难旧亦知。"
        ],
        "notes": "",
        "id": "37425c0ace4bdb39ae184c188a3518f8"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 东西关",
        "preface": "",
        "paragraphs": [
            "天上人间自不同，故留关钥限西东。",
            "姓名若在黄金籍，日日朝元路自通。"
        ],
        "notes": "",
        "id": "4be5ff612f0246e008ff865ea48ad8bb"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "艮岳百咏 敷春门",
        "preface": "",
        "paragraphs": [
            "帝力无私万国通，尚思寒谷待春风。",
            "欲将和气均天下，都在熙熙造化中。"
        ],
        "notes": "",
        "id": "9de070af4df6a8e429d03b1e5d8dea4d"
    },
    {
        "author": "李质",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "古木愁撑月，危峰散堕江。"
        ],
        "notes": "",
        "id": "0db096e07f68d849c586af6df587d0c1"
    }
]