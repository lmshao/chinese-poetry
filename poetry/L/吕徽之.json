[
    {
        "author": "吕徽之",
        "dynasty": "宋",
        "type": "诗",
        "rhythmic": "",
        "title": "咏雪用滕字韵",
        "preface": "",
        "paragraphs": [
            "天上九龙施法水，人间二鼠啮枯藤。",
            "鹜鹅声乱功收蔡，蝴蝶飞来妙过滕。"
        ],
        "notes": "",
        "id": "0f38bf612d8e41ed6a655741a76194f9"
    },
    {
        "author": "吕徽之",
        "dynasty": "宋",
        "type": "诗",
        "rhythmic": "",
        "title": "又赋昙字韵",
        "preface": "",
        "paragraphs": [
            "万里关河冻欲含，浑如天地尚函三。",
            "桥边驴子诗何恶，帐底羔儿酒正酣。",
            "竹委长身寒郭索，松埋短髪老瞿昙。",
            "不如乘此擒元济，一洗江南草木惭。"
        ],
        "notes": "",
        "id": "572775c7eda8328f0a153e9417b6c952"
    },
    {
        "author": "吕徽之",
        "dynasty": "宋",
        "type": "诗",
        "rhythmic": "",
        "title": "题画梅赠黄君",
        "preface": "",
        "paragraphs": [
            "黄君画梅天下奇，枝枝笔底如龙飞。",
            "干盘屈曲苍苔古，老树顷刻生光辉。",
            "婆娑月下弄清影，更有幽香袭诗境。",
            "地僻从无车马尘，间关翠禽啼梦冷。"
        ],
        "notes": "",
        "id": "cdddd3a0bc278015d2c7c9e687a9750c"
    },
    {
        "author": "吕徽之",
        "dynasty": "宋",
        "type": "诗",
        "rhythmic": "",
        "title": "春景",
        "preface": "",
        "paragraphs": [
            "脱溪冻解绿生波，好雨催花向晓过。",
            "宿酒未醒眠未起，半窗红日鸟声多。"
        ],
        "notes": "",
        "id": "0664dbdfd2e3ddff1c65c2447642037a"
    },
    {
        "author": "吕徽之",
        "dynasty": "宋",
        "type": "诗",
        "rhythmic": "",
        "title": "夏景",
        "preface": "",
        "paragraphs": [
            "竹几藤床石砚屏，薰风帘幕篆烟清。",
            "空斋数点黄梅雨，添得芭蕉绿满庭。"
        ],
        "notes": "",
        "id": "2bf5a86223c8dd9a2c237c4b71cc3a62"
    },
    {
        "author": "吕徽之",
        "dynasty": "宋",
        "type": "诗",
        "rhythmic": "",
        "title": "秋景",
        "preface": "",
        "paragraphs": [
            "商声早已到梧桐，夜气生凉湛碧空。",
            "闲倚小窗待明月，紫箫吹彻木犀风。"
        ],
        "notes": "",
        "id": "d75ec58de5c5283db868bdaff893d047"
    },
    {
        "author": "吕徽之",
        "dynasty": "宋",
        "type": "诗",
        "rhythmic": "",
        "title": "冬景",
        "preface": "",
        "paragraphs": [
            "斗室萧萧日晏眠，疏狂惟与懒相便。",
            "寻常甲子无心记，看到梅花又一年。"
        ],
        "notes": "",
        "id": "a666550ad6010574346e032622685b72"
    },
    {
        "author": "吕徽之",
        "dynasty": "宋",
        "type": "诗",
        "rhythmic": "",
        "title": "千松图",
        "preface": "",
        "paragraphs": [
            "五百居东五百西，枝枝叶叶压云低。",
            "自从老鹤归来后，不许闲禽杂乱啼。"
        ],
        "notes": "",
        "id": "63872c6f9827e03abfbc957cf6b122e0"
    },
    {
        "author": "吕徽之",
        "dynasty": "宋",
        "type": "诗",
        "rhythmic": "",
        "title": "守犬",
        "preface": "",
        "paragraphs": [
            "风恬月朗眠花影，吏不敲门门恰静。",
            "何事猛然吠一声，有人来汲门前井。"
        ],
        "notes": "",
        "id": "3fdab68432bb2614ec5186a553530d7b"
    },
    {
        "author": "吕徽之",
        "dynasty": "宋",
        "type": "诗",
        "rhythmic": "",
        "title": "壶蜂",
        "preface": "",
        "paragraphs": [
            "长日融和舞细腰，谁家庭院不相招。",
            "江臯二月斜风急，拚逐飞花过短桥。"
        ],
        "notes": "",
        "id": "aa1d345e208ac8b08a215a33cb324611"
    },
    {
        "author": "吕徽之",
        "dynasty": "宋",
        "type": "诗",
        "rhythmic": "",
        "title": "红梅",
        "preface": "",
        "paragraphs": [
            "疏影离奇色更柔，谁将红粉点枝头。",
            "牧童睡起朦胧眼，错认桃林欲放牛。"
        ],
        "notes": "",
        "id": "1ce1f9707e09146d1e872b3a10118145"
    },
    {
        "author": "吕徽之",
        "dynasty": "宋",
        "type": "诗",
        "rhythmic": "",
        "title": "绿萍",
        "preface": "",
        "paragraphs": [
            "密密绵绵满草堂，不容红日下沧浪。",
            "却因风扫沾泥土，燕子啣来上画梁。"
        ],
        "notes": "",
        "id": "6fda91ee470b0c656084f36da0d20ede"
    }
]