[
    {
        "author": "刘元叔",
        "dynasty": "唐",
        "type": "诗",
        "rhythmic": "",
        "title": "妾薄命",
        "preface": "",
        "paragraphs": [
            "自从离别守空闺，遥闻征战赴云梯。",
            "夜夜思君辽海北，年年弃妾渭桥西。",
            "阳春白日照空暖，紫燕衔花向庭满。",
            "彩鸾琴里怨声多，飞鹊镜前妆梳断。",
            "谁家夫壻不从征，应是渔阳别有情。",
            "莫道红颜燕地少，家家还似洛阳城。",
            "旦逐新人殊未归，还令秋至夜霜飞。",
            "北斗星前横旅鴈，南楼月下捣寒衣。",
            "夜深闻鴈肠欲绝，独坐缝衣灯又灭。",
            "暗啼罗帐空自怜，梦度阳关向谁说。",
            "每怜容貌宛如神，如何薄命不如人。",
            "待君朝夕燕山至，好作明年杨柳春。"
        ],
        "notes": "",
        "id": "c75751be10a5548ea4f280f6440bb6d8"
    }
]