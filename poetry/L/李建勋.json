[
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "中酒寄刘行军",
        "preface": "",
        "paragraphs": [
            "甚矣频频醉，神昏体亦虚。",
            "肺伤徒问药，发落不盈梳。",
            "恋寝嫌明室，修生媿道书。",
            "西峰老僧语，相劝合何如。"
        ],
        "notes": "",
        "id": "2d456972765bef6b8a66e1cf8f0e5a39"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "白雁",
        "preface": "",
        "paragraphs": [
            "东溪一白雁，毛羽何皎洁。",
            "薄暮浴清波，斜阳共明灭。",
            "差池失群久，幽独依人切。",
            "旅食赖菰蒲，单栖怯霜雪。",
            "边风昨夜起，顾影空哀咽。",
            "不及墙上乌，相将绕双阙。"
        ],
        "notes": "",
        "id": "03baae0b187f1865c14b48169aeb74d3"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "早春寄怀",
        "preface": "",
        "paragraphs": [
            "家山归未得，又是看春过。",
            "老觉光阴速，闲悲世路多。",
            "风和吹岸柳，雪尽见庭莎。",
            "欲向东溪醉，狂眠一放歌。"
        ],
        "notes": "",
        "id": "fe47ccc1dba31c08030d162f8dfa7cdc"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "春日东山正堂作",
        "preface": "",
        "paragraphs": [
            "身闲赢得出，天气渐暄和。",
            "蜀马登山稳，南朝古寺多。",
            "早花微弄色，新酒欲生波。",
            "从此唯行乐，闲愁奈我何。"
        ],
        "notes": "",
        "id": "ae9dec89bf0274ef49ff3465824709c1"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "春日小园晨看兼招同舍",
        "preface": "",
        "paragraphs": [
            "最有杏花繁，枝枝若手抟。",
            "须知一春促，莫厌百回看。",
            "鸟啭风潜息，蜂迟露未干。",
            "可容排饮否，兼折赠头冠。"
        ],
        "notes": "",
        "id": "d9190882998e7d373a098f6fee02ce22"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "惜花寄孙员外",
        "preface": "",
        "paragraphs": [
            "朝始一枝开，暮复一枝落。",
            "只恐雨淋漓，又见春萧索。",
            "侵晨结驷携酒徒，寻芳踏尽长安衢。",
            "思量少壮不自乐，他日白头空叹吁。"
        ],
        "notes": "",
        "id": "3ebba2bcf5fd0b47a73f69848946c315"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "春日病中",
        "preface": "",
        "paragraphs": [
            "才得归闲去，还教病卧频。",
            "无由全胜意，终是负青春。",
            "绿柳渐拂地，黄莺如唤人。",
            "方为医者劝，断酒已经旬。"
        ],
        "notes": "",
        "id": "dc499d8598ef110601b51561047b1e79"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "殴妓",
        "preface": "",
        "paragraphs": [
            "自为专房甚，怱怱有所伤。",
            "当时心已悔，彻夜手犹香。",
            "恨枕堆云髻，啼襟揾月黄。",
            "起来犹忍恶，剪破绣鸳鸯。"
        ],
        "notes": "",
        "id": "148ea0dcc7a93a78cccf758bdcfd56c3"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "踏青罇前",
        "preface": "",
        "paragraphs": [
            "期君速行乐，不要旋还家。",
            "永日虽无雨，东风自落花。",
            "诗毫黏酒淡，歌袖向人斜。",
            "薄暮忘归路，垂杨噪乱鵶。"
        ],
        "notes": "",
        "id": "c923efe01215e7609764a2b50e553ea3"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "正月晦日",
        "preface": "",
        "paragraphs": [
            "莫倦寻春去，都无百日游。",
            "更堪正月过，已是一分休。",
            "泉暖声才出，云寒势未收。",
            "晚来重作雪，翻为杏花愁。"
        ],
        "notes": "",
        "id": "ade02ef64bd38d6a2d0b1f36644237e6"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "惜花",
        "preface": "",
        "paragraphs": [
            "白发今如此，红芳莫更催。",
            "预愁多日谢，翻怕十分开。",
            "点滴无时雨，荒凉满地苔。",
            "闲堦一桮酒，惟待故人来。"
        ],
        "notes": "",
        "id": "c7fc2f7504e81fafc4a6619dafe1602c"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "金谷园落花",
        "preface": "",
        "paragraphs": [
            "愁见清明后，纷纷盖地红。",
            "惜看难过日，自落不因风。",
            "蝶散余香在，莺啼半树空。",
            "堪悲一尊酒，从此似西东。"
        ],
        "notes": "",
        "id": "1b9d282b756e7578e9a3687bfee95a90"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "柳花寄宋明府",
        "preface": "",
        "paragraphs": [
            "每爱江城里，青春向尽时。",
            "一回新雨歇，是处好风吹。",
            "破石黏虫网，高楼扑酒旗。",
            "遥知陶令宅，五树正离披。"
        ],
        "notes": "",
        "id": "52e1288b6bc82cfd3d8c7e14644eaaff"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "送人",
        "preface": "",
        "paragraphs": [
            "相见未逾月，堪悲远别离。",
            "非君谁顾我，万里又南之。",
            "雨逼清明日，花阴杜宇时。",
            "愁看挂帆处，鸥鸟共迟迟。"
        ],
        "notes": "",
        "id": "1b36875400f6941e6767c71c67a9eda6"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "闲游",
        "preface": "",
        "paragraphs": [
            "携酒复携觞，朝朝一似忙。",
            "马谙频到路，僧借旧眠床。",
            "道胜他图薄，身闲白日长。",
            "扁舟动归思，高处见沧浪。"
        ],
        "notes": "",
        "id": "7d008bf3daa4339e0d8e7bb5a6750f7d"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "栢梁隔句韵诗",
        "preface": "",
        "paragraphs": [
            "不喜长亭柳，枝枝拟送君。",
            "惟怜北窗□，树树解留人。",
            "圆缺都如月，东西只似云。",
            "愁看离席散，归盖动行尘。"
        ],
        "notes": "",
        "id": "8b9a7d2186727a4f565dd8c181bd3b96"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "赠赵学士",
        "preface": "",
        "paragraphs": [
            "常钦赵夫子，远作五侯宾。",
            "见面到今日，操心如古人。",
            "醉同华席少，吟访野僧频。",
            "寂寂长河畔，荒斋与庙隣。"
        ],
        "notes": "",
        "id": "86c79df5c87439ea3ed8f6e8f42a937b"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "春阴",
        "preface": "",
        "paragraphs": [
            "老雨不肯休，东风势还作。",
            "未放草蒙茸，已遣花萧索。",
            "浮生何苦劳，触事妨行乐。",
            "寄语达生人，须知酒胜药。"
        ],
        "notes": "",
        "id": "90c8def4875194a6ae6535d6af281b20"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "春日金谷园",
        "preface": "",
        "paragraphs": [
            "火急召亲宾，欢游莫厌频。",
            "日长徒似岁，花过即非春。",
            "晚雨来何定，东风自不匀。",
            "须知三个月，不是负芳晨。"
        ],
        "notes": "",
        "id": "d27cf548f5aa8998b4eb15917556b9f3"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "夏日酬祥松二公见访",
        "preface": "",
        "paragraphs": [
            "多谢空门客，时时出草堂。",
            "从容非有约，淡薄不相忘。",
            "池映春篁老，簷垂夏果香。",
            "西峰正清霁，自与拂吟床。"
        ],
        "notes": "",
        "id": "681f636cb1e1a09b4094cb94697e9882"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "怀赠操禅师",
        "preface": "",
        "paragraphs": [
            "尝忆曹溪子，龛居面碧嵩。",
            "杉松新夏后，雨雹夜禅中。",
            "道匪因经悟，心能向物空。",
            "秋来得音信，又在剡山东。"
        ],
        "notes": "",
        "id": "1b89ee267cff23542a077a441b45678f"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "闲居秋思呈祥松二字",
        "preface": "",
        "paragraphs": [
            "秋光虽即好，客思转悠哉。",
            "去国身将老，流年雁又来。",
            "叶红堆晚径，菊冷藉空罍。",
            "不得师相访，难将道自开。"
        ],
        "notes": "",
        "id": "4f02d1f3318cc900833923078ba1e345"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "赋得冬日青溪草堂四十字",
        "preface": "",
        "paragraphs": [
            "莫道无幽致，常来到日西。",
            "地虽当北阙，天与设东溪。",
            "疎苇寒多折，惊凫去不齐。",
            "坐中皆作者，长爱觅分题。"
        ],
        "notes": "",
        "id": "0c5f2cd3870ee1852ac8d80bab33cbe9"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "溪斋",
        "preface": "",
        "paragraphs": [
            "水木遶吾庐，搴帘晚槛虚。",
            "衰条寒露鹊，幽果落惊鱼。",
            "爱酒贫还甚，趋时老更疎。",
            "乖慵自有素，不是忽簪裾。"
        ],
        "notes": "",
        "id": "c2106b97a0207377c915908e623a8a10"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "留题爱敬寺",
        "preface": "",
        "paragraphs": [
            "野性竟未改，何以居朝廷。",
            "空为百官首，但爱千峰青。",
            "南风新雨后，与客携觞行。",
            "斜阳惜归去，万壑啼鸟声。"
        ],
        "notes": "",
        "id": "81a8c2a9d9bf2d049ce69468ae81106a"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "小园",
        "preface": "",
        "paragraphs": [
            "小园吾所好，栽植忘劳形。",
            "晚果经秋赤，寒蔬近社青。",
            "竹萝荒引蔓，土井浅生萍。",
            "更欲从人劝，凭高置草亭。"
        ],
        "notes": "",
        "id": "045bb8545e85e38537220f525e3f54d3"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "宿山房",
        "preface": "",
        "paragraphs": [
            "石窗灯欲尽，松槛月还明。",
            "就枕浑无睡，披衣却出行。",
            "岩高泉乱滴，林动鸟时惊。",
            "倏忽山钟曙，喧喧仆马声。"
        ],
        "notes": "",
        "id": "af0633b1cc6808e4e7b8bd3067c967bb"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "金陵所居青溪草堂闲兴",
        "preface": "",
        "paragraphs": [
            "窗外皆连水，杉松欲作林。",
            "自怜趋竞地，独有爱闲心。",
            "素壁题看遍，危冠醉不簪。",
            "江僧暮相访，帘卷见秋岑。"
        ],
        "notes": "",
        "id": "3e0135db108d1a1835ca38bf54354f07"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "阙下偶书寄孙员外",
        "preface": "",
        "paragraphs": [
            "长安驱驰地，贵贱共悠悠。",
            "白日谁相促，劳生自不休。",
            "凤翔双阙晓，蝉噪六街秋。",
            "独有南宫客，时来话钓舟。"
        ],
        "notes": "",
        "id": "366ed81c6a8b4ac0575bfd2512acc02e"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "寄魏郎中",
        "preface": "",
        "paragraphs": [
            "碌碌但随群，蒿兰任不分。",
            "未尝矜有道，求遇向吾君。",
            "逸驾秋寻寺，长歌醉望云。",
            "高斋纸屏古，尘暗北山文。"
        ],
        "notes": "",
        "id": "c3cdc5133b96a5f3511bbb0aa6358966"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "病中书怀寄王二十六",
        "preface": "",
        "paragraphs": [
            "落叶满山州，闲眠病未瘳。",
            "窗阴连竹枕，药气染茶瓯。",
            "路匪人遮去，官须自觅休。",
            "焉宜更羸老，扶杖作公侯。"
        ],
        "notes": "",
        "id": "b787d172de66d8d82cf937386fbb0180"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "采菊",
        "preface": "",
        "paragraphs": [
            "簇簇竟相鲜，一枝开几番。",
            "味甘资曲糵，香好胜兰荪。",
            "古道风摇远，荒篱露压繁。",
            "盈筐时采得，服饵近知门。"
        ],
        "notes": "",
        "id": "cfa0baeab30e770bbcff0c58cb8861f9"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "送王郎中之官吉水",
        "preface": "",
        "paragraphs": [
            "南望庐陵郡，山连五岭长。",
            "吾君怜远俗，从事辍名郎。",
            "移户多无土，春蚕不满筐。",
            "惟应劳赞画，溪峒况彊梁。"
        ],
        "notes": "",
        "id": "9d1f4e2a34d45d2330fc8b37a7d48709"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "孤雁",
        "preface": "",
        "paragraphs": [
            "欲食不敢食，合栖犹未栖。",
            "闻风亦惊过，避缴恨飞低。",
            "水阔缘湘因，云寒过碛迷。",
            "悲鸣感人意，不见夜乌啼。"
        ],
        "notes": "",
        "id": "141a190f8ddd22f2b74b39636fcc88d9"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "赠送致仕郎中",
        "preface": "",
        "paragraphs": [
            "鹤立瘦棱棱，髭长白似银。",
            "衣冠皆古制，气貌异常人。",
            "听雪添诗思，看山滞酒巡。",
            "西峰重归路，唯许野僧亲。"
        ],
        "notes": "",
        "id": "0a1ec60c814833d39035e5a412a54282"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "宿友人山居寄司徒相公 一",
        "preface": "",
        "paragraphs": [
            "雨雪正霏霏，令人不忆归。",
            "地炉僧坐暖，山枿火声肥。",
            "隔纸烘茶蘂，移铛剥芋衣。",
            "知君在霄汉，此兴得还稀。"
        ],
        "notes": "",
        "id": "42844c7fbb8c8758363e671756f3d935"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "宿友人山居寄司徒相公 二",
        "preface": "",
        "paragraphs": [
            "郢客相寻夜，荒庭雪洒篙。",
            "虚堂看向曙，吟坐共忘劳。",
            "溪冻声全减，灯寒焰不高。",
            "他人莫相笑，未易会吾曹。"
        ],
        "notes": "",
        "id": "992a6509aa7f8a88f5a5a6c87b000862"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "感故府二首 一",
        "preface": "",
        "paragraphs": [
            "戚戚复戚戚，期怀安可释。",
            "百年金石心，中路生死隔。",
            "新坟应草合，旧地空苔色。",
            "白日灯荧荧，凝尘满几席。"
        ],
        "notes": "",
        "id": "d9248c5286472f7934a096d49054f3b3"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "感故府二首 二",
        "preface": "",
        "paragraphs": [
            "悒悒复悒悒，思君安可及。",
            "永日在堦前，披衣随风立。",
            "高楼暮角断，远树寒鸦集。",
            "惆怅几行书，遗踪墨犹湿。"
        ],
        "notes": "",
        "id": "b2b711cc563a37907dd002952df6deb9"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "田家三首 一",
        "preface": "",
        "paragraphs": [
            "毕岁知无事，兵销复旧丁。",
            "竹门桑径狭，春日稻畦青。",
            "犬吠隈篱落，鸡飞上碓桯。",
            "归田起□思，蛙叫草冥冥。"
        ],
        "notes": "",
        "id": "97c46403d53ce5e6dce71225ea6fc388"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "田家三首 二",
        "preface": "",
        "paragraphs": [
            "不识城中路，熙熙乐有年。",
            "木槃擎社酒，瓦鼓送神钱。",
            "霜落牛归屋，禾收雀满田。",
            "遥陂过秋水，闲阁钓鱼船。"
        ],
        "notes": "",
        "id": "99ccf012f0080cb7a9076d134de2c5cc"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "田家三首 三",
        "preface": "",
        "paragraphs": [
            "长爱田家事，时时欲一过。",
            "垣篱皆树槿，厅院亦堆禾。",
            "病果因风落，寒蔬向日多。",
            "遥闻数声笛，牛晚下前坡。"
        ],
        "notes": "",
        "id": "e7b90bd802a2a36d28bd40e0dc1b6c7e"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "新竹",
        "preface": "",
        "paragraphs": [
            "袅袅薰风软，娟娟湛露光。",
            "参差仙子仗，迤逦羽林枪。",
            "迥去侵花地，斜来破藓墙。",
            "箨干犹抱翠，粉腻若涂装。",
            "迳曲茎难数，阴疎叶未长。",
            "嬾嫌吟客倚，甘畏夏虫伤。",
            "映水如争立，当轩自著行。",
            "北庭尊酒兴，还为此君狂。"
        ],
        "notes": "",
        "id": "0d1c7e0bcb2ed5ac083c1647d7a96580"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "归燕词",
        "preface": "",
        "paragraphs": [
            "羽翼势虽微，云霄亦可期。",
            "飞翻自有路，鸿鹄莫相嗤。",
            "待侣临书幌，寻泥傍藻池。",
            "冲人穿柳径，捕蝶遶花枝。",
            "广厦来应徧，深宫去不疑。",
            "雕梁声上下，烟浦影参差。",
            "旧地人潜换，新巢雀谩窥。",
            "双双暮归处，疎雨满江湄。"
        ],
        "notes": "",
        "id": "7a1ce94ae958883d4f3a4ae4a4b15bf3"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "题魏坛二首 一",
        "preface": "",
        "paragraphs": [
            "不遇至真传道要，曾看真诰亦何为。",
            "旧碑经乱沈荒涧，灵篆因耕出故基。",
            "蛙黾自喧浇药井，牛羊闲过放生池。",
            "萧条夕景空坛畔，朽桧枝斜绿蔓垂。"
        ],
        "notes": "",
        "id": "720d4b8730fddbfd1f323540be5311c5"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "题魏坛二首 二",
        "preface": "",
        "paragraphs": [
            "一寻遗迹到仙乡，云鹤沈沈思渺茫。",
            "丹井岁深生草木，芝田春废卧牛羊。",
            "雨淋残画摧荒壁，鼠引饥虵落坏梁。",
            "薄暮欲归仍伫立，菖蒲风起水泱泱。"
        ],
        "notes": "",
        "id": "c129b24014630c28f3bfd3782fb31d45"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "东楼看雪",
        "preface": "",
        "paragraphs": [
            "一上高楼醉复醒，日西江雪更冥冥。",
            "化风吹火全无气，平望惟松少露青。",
            "腊内不妨南地少，夜长应得小窗听。",
            "因思旧隐匡庐日，闲看杉柽掩石扃。"
        ],
        "notes": "",
        "id": "61c2d62165c3e5f98aa245b051545a6b"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "落花",
        "preface": "",
        "paragraphs": [
            "惜花无计又花残，独遶芳丛不忍看。",
            "暖艳动随莺翅落，冷香愁杂燕泥干。",
            "绿珠倚槛魂初散，巫峡归云梦又阑。",
            "忍把一尊重命乐，送春招客亦何欢。"
        ],
        "notes": "",
        "id": "8f3e45c2ef031a3e96383b07ad550699"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "春雪",
        "preface": "",
        "paragraphs": [
            "南国春寒朔气回，霏霏还阻百花开。",
            "全移暖律何方去，似误新莺昨日来。",
            "平野旋销难蔽草，远林高缀却遮梅。",
            "不知金勒谁家子，只待晴明赏帝台。"
        ],
        "notes": "",
        "id": "9bb419af496ee002f6d0d92bd1277a9f"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "重戏和春雪寄沈员外",
        "preface": "",
        "paragraphs": [
            "谁道江南要雪难，半春犹得倚楼看。",
            "却遮迟日偷莺暖，密洒西风借鹤寒。",
            "散漫不容梨艳去，轻明应笑玉华干。",
            "和来琼什虽无敌，且是侬家比兴残。"
        ],
        "notes": "",
        "id": "de24d48fb0217bb530c41e666a020fbd"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "春日尊前示从事",
        "preface": "",
        "paragraphs": [
            "州中案牍鱼鳞密，界上军书竹节稠。",
            "眼底好花浑似雪，瓮头春酒漫如油。",
            "东君不为留迟日，清镜唯知促白头。",
            "最觉此春无气味，不如庭草解忘忧。"
        ],
        "notes": "",
        "id": "876c591def78567684ef4c3c1d964f5a"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "尊前",
        "preface": "",
        "paragraphs": [
            "官为将相复何求，世路多端早合休。",
            "渐老更知春可惜，正欢唯怕客难留。",
            "雨催草色还依旧，晴放花枝始自由。",
            "莫厌百壶相劝倒，免教无事结闲愁。"
        ],
        "notes": "",
        "id": "30eadbc37aface0ef4e98b87755d238c"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "蔷薇二首 一",
        "preface": "",
        "paragraphs": [
            "万蘂争开照槛光，诗家何物可相方。",
            "锦江风撼云霞碎，仙子衣飘黼黻香。",
            "裛露早英浓压架，背人狂蔓暗穿墙。",
            "彩牋蛮榼旬休日，欲召亲宾看一场。"
        ],
        "notes": "",
        "id": "7e04bb03bea66496456cf4ddbd061897"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "蔷薇二首 二",
        "preface": "",
        "paragraphs": [
            "拂簷拖地对前墀，蝶影蜂声烂熳时。",
            "万倍馨香胜玉蘂，一生颜色笑西施。",
            "忘归醉客临高架，恃宠佳人索好枝。",
            "将并舞腰谁得及，惹衣伤手尽从伊。"
        ],
        "notes": "",
        "id": "81f449490f568bad9cb96123ab409abd"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "残牡丹",
        "preface": "",
        "paragraphs": [
            "肠断题诗如执别，芳茵愁更绕阑铺。",
            "风飘金蘂看全落，露滴檀英又暂苏。",
            "失意婕妤妆渐薄，背身妃子病难扶。",
            "回看池馆春休也，又是迢迢看画图。"
        ],
        "notes": "",
        "id": "10cac1f3898915cdad13050ad4f44986"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "春雨二首 一",
        "preface": "",
        "paragraphs": [
            "春霖未免妨游赏，唯到诗家自有情。",
            "花径不通新草合，兰舟初动曲池平。",
            "净缘高树莓苔色，饥集虚廊燕雀声。",
            "闲忆昔年为客处，闷留山馆阻行行。"
        ],
        "notes": "",
        "id": "53a529bdf616c00dfaa9b1334e8fedec"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "春雨二首 二",
        "preface": "",
        "paragraphs": [
            "萧萧春雨密还疎，景象三时固不如。",
            "寒入远林莺翅重，暖抽新麦土膏虚。",
            "细蒙台榭微兼日，潜涨涟漪欲动鱼。",
            "唯称乖慵多睡者，掩门中酒览闲书。"
        ],
        "notes": "",
        "id": "a63c57cc2b476a19cc5dcc4a476f07ec"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "醉中惜花更书与诸从事",
        "preface": "",
        "paragraphs": [
            "公退寻芳已是迟，莫因他事更来稀。",
            "未经旬日唯忧落，算有开时不合归。",
            "歌槛宴余风褭褭，闲园吟散雨霏霏。",
            "高楼鼓绝重门闭，长为抛回恨解衣。"
        ],
        "notes": "",
        "id": "14b4eacb34dc3b32b6a0f6d414e36524"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "和判官喜雨",
        "preface": "",
        "paragraphs": [
            "去祷山川尚未还，云雷寻作远声寒。",
            "人情便似秋登悦，天色休劳夜起看。",
            "高槛气浓藏柳郭，小庭流拥没花坛。",
            "须知太守重墙内，心极农夫望处欢。"
        ],
        "notes": "",
        "id": "2d3eeb81208b1ca893666cbae463576b"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "离阙下日感恩",
        "preface": "",
        "paragraphs": [
            "二年尘冒处中台，喜得南归退不才。",
            "即路敢期皇子送，出关犹有御书来。",
            "未知天地恩何报，翻对江山思莫开。",
            "斜日苇汀凝立处，远波微飏翠如苔。"
        ],
        "notes": "",
        "id": "c9819f2deeaf8bb2f08e045fc62359ec"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "细雨遥怀故人",
        "preface": "",
        "paragraphs": [
            "江云未散东风暖，溟蒙正在高楼见。",
            "细柳缘堤少过人，平芜隔水时飞燕。",
            "我有近诗谁与和，忆君狂醉愁难破。",
            "昨夜南窗不得眠，闲堦点滴回灯坐。"
        ],
        "notes": "",
        "id": "24b930a39642526610df8de5df5f14d5"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "春水",
        "preface": "",
        "paragraphs": [
            "万派争流雨过时，晚来春静更逶迤。",
            "轻鸥散遶夫差国，远树微分夏禹祠。",
            "青岸渐平濡柳带，旧溪应暖负莼丝。",
            "风鬟倚檝谁家子，愁看鸳鸯望所之。"
        ],
        "notes": "",
        "id": "2bcb21370e6a08f899f76178af3fab28"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "蝶",
        "preface": "",
        "paragraphs": [
            "粉蝶翩翩若有期，南园长是到春归。",
            "闲依柳带参差起，困傍桃花独自飞。",
            "潜被燕惊还散乱，偶因人逐入帘帏。",
            "晚来欲雨东风急，回看池塘影渐稀。"
        ],
        "notes": "",
        "id": "782e7369010707baae01e2be69e80fe6"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "中春写怀寄沈彬员外",
        "preface": "",
        "paragraphs": [
            "省从骑竹学讴吟，便𣨼光阴役此心。",
            "寓目不能闲一日，闭门长胜得千金。",
            "窗悬夜雨残灯在，庭掩春风落絮深。",
            "唯有故人同此兴，近来何事嬾相寻。"
        ],
        "notes": "",
        "id": "b9938f6321be0ee4031444d969fb9af6"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "钟山寺避暑勉二三子",
        "preface": "",
        "paragraphs": [
            "楼台虽少景何深，满地青苔胜布金。",
            "松影晚留僧共坐，水声闲与客同寻。",
            "清凉会拟归莲社，沈湎终须弃竹林。",
            "长爱寄吟经案上，石窗秋霁向千岑。"
        ],
        "notes": "",
        "id": "4d844c218627ffb873e564be4858b980"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "道林寺",
        "preface": "",
        "paragraphs": [
            "虽向钟峰数寺连，就中奇胜出其间。",
            "不教幽树妨闲地，别著高窗向远山。",
            "莲沼水从双涧入，客堂僧自九华还。",
            "无因得结香灯社，空向王门玷玉班。"
        ],
        "notes": "",
        "id": "361705bdaecd999e72e38c9c7a3ce3ab"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "和致仕沈郎中",
        "preface": "",
        "paragraphs": [
            "欲谋休退尚因循，且向东溪种白苹。",
            "谬应星辰居四辅，终期冠褐作闲人。",
            "城中隔日趋朝嬾，楚外千峰入梦频。",
            "残照晚庭沈醉醒，静吟斜倚老松身。"
        ],
        "notes": "",
        "id": "59b33545a2ec1922d61979efff250b54"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "醉中咏梅花",
        "preface": "",
        "paragraphs": [
            "十月清霜尚未寒，雪英重叠已如抟。",
            "还悲独咏东园里，老作南州刺史看。",
            "北客见皆惊节气，郡僚痴欲望杯盘。",
            "交亲罕至长安远，一醉如泥岂自欢。"
        ],
        "notes": "",
        "id": "574f7e16530aeb8021d4ac7138f6936d"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "闲出书怀",
        "preface": "",
        "paragraphs": [
            "闲游何用问东西，寓兴皆非有所期。",
            "断酒只携僧共去，看山从听马行迟。",
            "溪田雨涨禾生耳，原野莺啼黍熟时。",
            "应有交亲长笑我，独轻人事鬓将衰。"
        ],
        "notes": "",
        "id": "2c9489782d082d408caa82b4e82f5bd8"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "寺居陆处士相访感怀却寄二三友人",
        "preface": "",
        "paragraphs": [
            "湘寺闲居亦半年，就中昨夜好潸然。",
            "人归远岫疎钟后，雪打高杉古屋前。",
            "投足正逢他国乱，冥心未解祖师禅。",
            "炉烟向冷孤灯下，唯有寒吟到曙天。"
        ],
        "notes": "",
        "id": "0b186938602d4c595b04f74b74974e7e"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "春雪",
        "preface": "",
        "paragraphs": [
            "随风竟日势漫漫，特地繁于故岁看。",
            "幽榭冻黏花屋重，短簷斜湿燕巢寒。",
            "闲听不寐诗魂爽，净吃无厌酒肺干。",
            "莫道便为桑麦药，亦胜焦涸到春残。"
        ],
        "notes": "",
        "id": "094e710101be8ce51350f244672267cd"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "惜花",
        "preface": "",
        "paragraphs": [
            "淡淡西园日又垂，一尊何忍负芳枝。",
            "莫言风雨长相促，直是晴明得几时。",
            "心破只愁莺践落，眼穿唯怕客来迟。",
            "年年使我成狂叟，肠断红牋几首诗。"
        ],
        "notes": "",
        "id": "5b9bff501a045be5abeafc75d2f765f9"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "梅花寄所亲",
        "preface": "",
        "paragraphs": [
            "一气才新物未知，每慙青律与先吹。",
            "雪霜迷素犹嫌早，桃杏虽红且后时。",
            "云鬓自黏飘处粉，玉鞭谁指出墙枝。",
            "老夫多病无风味，只向尊前咏旧诗。"
        ],
        "notes": "",
        "id": "650fcb27d22107be6e52cb3686df46aa"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "登升元阁",
        "preface": "",
        "paragraphs": [
            "登高始觉太虚宽，白雪须知唱和难。",
            "云渡琐窗金牓湿，月移珠箔水精寒。",
            "九天星象帘前见，六代城池直下观。",
            "唯有上层人未到，金乌飞过拂阑干。"
        ],
        "notes": "",
        "id": "897f19c58e92b86052dc9c6272f0c76d"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "雪有作",
        "preface": "",
        "paragraphs": [
            "霏霏奕奕满寒空，况是难逢值腊中。",
            "未白已堪张宴会，渐繁偏好去帘栊。",
            "庭莎易集看盈地，池柳难装旋逐风。",
            "长爱清华入诗句，预愁迟日放消融。"
        ],
        "notes": "",
        "id": "256762cf2993c4339b476886caea515d"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "宫词",
        "preface": "",
        "paragraphs": [
            "自远凝旒守上阳，舞衣顿减旧朝香。",
            "帘垂粉阁春将尽，门掩梨花日渐长。",
            "草色深浓封辇路，水声低咽转宫墙。",
            "君王一去不回驾，皓齿青蛾空断肠。"
        ],
        "notes": "",
        "id": "e4b875ce3f41c7a8c7f3ec0e98ea1355"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "晚春送牡丹",
        "preface": "",
        "paragraphs": [
            "携觞邀客遶朱阑，肠断残春送牡丹。",
            "风雨数来留不得，离披将谢忍重看。",
            "氛氲兰麝香初减，零落云霞色渐干。",
            "借问少年能几许，不须推酒厌桮盘。"
        ],
        "notes": "",
        "id": "4d9712df655ce3412e322a5cbaab18b4"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "岁暮晚泊望庐山不见因怀岳僧呈察判",
        "preface": "",
        "paragraphs": [
            "贪程只为看庐阜，及到停舟恨颇浓。",
            "云暗半空藏万仞，雪迷双瀑在中峰。",
            "林端莫辨曾游路，鸟际微闻向暮钟。",
            "长愧昔年招我入，共寻香社见芙蓉。"
        ],
        "notes": "",
        "id": "5aad2891134fe83548113416e635f13d"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "重台莲",
        "preface": "",
        "paragraphs": [
            "斜倚秋风绝比伦，千英和露染难匀。",
            "自为祥瑞生南国，谁把丹青寄北人。",
            "明月几宵同绿水，牡丹无路出红尘。",
            "怜伊不算多时立，赢得馨香暗上身。"
        ],
        "notes": "",
        "id": "79d9c15752ed8535eaa157ebbb128b99"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "迎神",
        "preface": "",
        "paragraphs": [
            "攂蛮鼍，吟塞笛，女巫结束分行立。",
            "空中再拜神且来，满奠椒浆齐献揖。",
            "阴风窣窣吹纸钱，妖巫瞑目传神言。",
            "与君降福为丰年，莫教赛祀亏常筵。"
        ],
        "notes": "",
        "id": "4634b3aedcccbaa1b5daa096fc90c40c"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "春词",
        "preface": "",
        "paragraphs": [
            "日高闲步下堂阶，细草春莎没绣鞋。",
            "折得玫瑰花一朵，凭君簪向凤皇钗。"
        ],
        "notes": "",
        "id": "99406141181738516918351276fd09a8"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "独夜作",
        "preface": "",
        "paragraphs": [
            "佳人一去无消息，梦觉香残愁复入。",
            "空庭悄悄月如霜，独倚阑干伴花立。"
        ],
        "notes": "",
        "id": "2fc7d23e74e6318858695086d8d23376"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "竹",
        "preface": "",
        "paragraphs": [
            "琼节高吹宿凤枝，风流交我立忘归。",
            "最怜瑟瑟斜阳下，花影相和满客衣。"
        ],
        "notes": "",
        "id": "2c9dd6c17f09e7002a85404ac40e27b6"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "清明日",
        "preface": "",
        "paragraphs": [
            "他皆携酒寻芳去，我独关门好静眠。",
            "唯有杨花似相觅，因风时复到床前。"
        ],
        "notes": "",
        "id": "5341e0bd7f7f058c5e0fd5c157281372"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "宫词",
        "preface": "",
        "paragraphs": [
            "宫门长闭舞衣闲，略识君王鬓便斑。",
            "却羡落花春不管，御沟流得到人间。"
        ],
        "notes": "",
        "id": "ff6d5d46cec1b45da29ef721c7d0680a"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "送喻炼师归茅山",
        "preface": "",
        "paragraphs": [
            "休粮知几载，脸色似桃红。",
            "半醉离城去，单衣行雪中。",
            "水声茅洞晓，云影石房空。",
            "莫学秦时客，音书便不通。"
        ],
        "notes": "",
        "id": "89bf6773a62922ea5122a30f7335786f"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "和元宗元日大雪登楼",
        "preface": "",
        "paragraphs": [
            "纷纷忽降当元曾，著物轻明似月华。",
            "狂洒玉墀初散絮，密黏宫树未妨花。",
            "迥封双阙千寻峭，冷压南山万仞斜。",
            "宁意传来中使出，御题先赐老僧家。"
        ],
        "notes": "",
        "id": "a9f88063c3af6b3c6256afbf770b459f"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "游栖霞寺",
        "preface": "",
        "paragraphs": [
            "养花天气近平分，瘦马来敲白下门。",
            "晓色未开山意远，春容犹淡月华昏。",
            "琅琊冷落存遗迹，篱舍稀疎带旧村。",
            "此地几经人聚散，只今王谢独名存。"
        ],
        "notes": "",
        "id": "6bbfbd4c68f2ec64dd61822cd73d3672"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "答汤悦",
        "preface": "",
        "paragraphs": [
            "司空犹不作，那敢作司徒。",
            "幸有山翁号，如何不见呼。"
        ],
        "notes": "",
        "id": "21e461a93bf15d0f642a5e9fe9c60a77"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "金山",
        "preface": "",
        "paragraphs": [
            "不嗟白发曾游此，不叹征帆无了期。",
            "尽日凭阑谁会我，祗悲不见韩垂诗。"
        ],
        "notes": "",
        "id": "19196dbb59e19600febca503aa78d327"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "送李冠",
        "preface": "",
        "paragraphs": [
            "匀如春涧长流水，怨似秋枝欲断蝉。",
            "可惜人间容易听，清声不到御楼前。"
        ],
        "notes": "",
        "id": "e1ace9d331a050e25d5ae16ddb933a0c"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "游宋兴寺东岩",
        "preface": "",
        "paragraphs": [
            "几年不到东岩下，旧住僧亡屋亦无。",
            "寒日萧条何物在，朽松经烧石池枯。"
        ],
        "notes": "",
        "id": "b7f7e08d59d48a23a40270ab01586e23"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "批周宗书后",
        "preface": "",
        "paragraphs": [
            "偶罢阿衡来典郡，固无闲可物应官。",
            "凭君为报群胥道，莫作循州刺史看。"
        ],
        "notes": "",
        "id": "d20f4396b554f71ce3f70ba5132a3a45"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "题信果观壁",
        "preface": "",
        "paragraphs": [
            "春来涨水流而活，晓色西山势似行。",
            "玉洞主人经劫在，携竿步步就长生。"
        ],
        "notes": "",
        "id": "d51af3fdcdd4eed82f4894cc987f09a1"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "送八分书与友人继以诗",
        "preface": "",
        "paragraphs": [
            "跁跒为诗跁跒书，不封将去寄仙都。",
            "仙翁拍手应相笑，得似秦朝次仲无。"
        ],
        "notes": "",
        "id": "74a367622debc9ff5d51107a079f2dd1"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "桃花流水须长信，不学刘郎去又来。",
            "粟多未必全为计，师老须防有伏兵。",
            "徧寻云壑重题石，欲下山门更倚松。"
        ],
        "notes": "",
        "id": "be2c4478dd9f4353f688ae9793d78d0b"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "谢赐待诏御苑（题拟）",
        "preface": "",
        "paragraphs": [
            "御苑赐房令待诏，此身殊胜到蓬瀛。",
            "禁中仙乐无时过，阶下常人不敢行。",
            "叠颖弄芳秋气落，丛柯耸翠露华清。",
            "天厨送食何功享，空咏康哉赞盛明。",
            "（见《江南余载》卷下。",
            "）（《江南余载》：李建勋罢相，元宗于西苑天全阁别置厅院待之，命右仆射孙晟因寓直焉。",
            "建勋进诗动云。",
            "）。"
        ],
        "notes": "",
        "id": "759d3a21ba0c00bf70e56b829c575600"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "一人看上马，双节引还乡。",
            "（同前。",
            "）（〖1〗《江南余载》：宋齐丘出镇洪州，诏赐锦袍，烈祖〖李昪〗亲为衣之。",
            "李建勋赠诗有「一人看上马，双节引还乡」之句，时论荣之。",
            "）。"
        ],
        "notes": "",
        "id": "9057e05ed63645823bb9485ed9f324ea"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "爱敬寺（句）",
        "preface": "",
        "paragraphs": [
            "云散经窗湿，山晴石路香。",
            "（《六朝事迹编类》卷下《寺院门·大爱敬寺》）。"
        ],
        "notes": "",
        "id": "1c82152a284e7d972b6b146a94040792"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "墙阴沙岸静，岛色海山孤。",
            "（《舆地纪胜》七《镇江府》）。"
        ],
        "notes": "",
        "id": "135742e3599f442dc89d1fab2b94581e"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "鹭鸶诗",
        "preface": "",
        "paragraphs": [
            "青山藏不得，明月合相容。",
            "（见《吟窗杂录》卷十四正字王玄《诗中旨格》。",
            "）。"
        ],
        "notes": "",
        "id": "7f340e6218957fb1339bc5e03a284092"
    },
    {
        "author": "李建勋",
        "dynasty": "唐",
        "type": "诗",
        "rhythmic": "",
        "title": "罗刹石（题拟）",
        "preface": "",
        "paragraphs": [
            "何年遗禹凿，半里大江中。",
            "（见《盛淳临安志》卷二十三、明田汝成《西湖游览志》卷二十四《浙江胜迹》。",
            "）。"
        ],
        "notes": "",
        "id": "d20a6a779b1eef6e371abda56ac6e780"
    }
]