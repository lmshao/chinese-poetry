[
    {
        "author": "楼炤",
        "dynasty": "宋",
        "type": "诗",
        "rhythmic": "",
        "title": "偕范贤良游天王寺登城晚归三绝  其一",
        "preface": "",
        "paragraphs": [
            "帝城高堞建朱旗，号召征人厚古陴。",
            "祇是北风关隘重，纷纷策士说匡时。"
        ],
        "notes": "",
        "id": "e4e92f595f4a4b9073c2333fc58cd015"
    },
    {
        "author": "楼炤",
        "dynasty": "宋",
        "type": "诗",
        "rhythmic": "",
        "title": "偕范贤良游天王寺登城晚归三绝  其二",
        "preface": "",
        "paragraphs": [
            "花柳逢春色自妍，天王宫殿五云边。",
            "署郎漫入招提境，不是探玄学慕仙。"
        ],
        "notes": "",
        "id": "8dbc8e8ddb20a562fc97a088323415e0"
    },
    {
        "author": "楼炤",
        "dynasty": "宋",
        "type": "诗",
        "rhythmic": "",
        "title": "偕范贤良游天王寺登城晚归三绝  其三",
        "preface": "",
        "paragraphs": [
            "日落园林淡荡风，晚云参错若相攻。",
            "分明阵势天边列，诸葛神谋一望中。"
        ],
        "notes": "",
        "id": "9bd98ab9bf728df82aee53f9f45d1053"
    }
]