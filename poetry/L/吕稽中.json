[
    {
        "author": "吕稽中",
        "dynasty": "宋",
        "type": "诗",
        "rhythmic": "",
        "title": "挽和靖先生诗三首  其一",
        "preface": "",
        "paragraphs": [
            "往在伊川学，他时洙泗传。",
            "从来有高第，未觉丧前贤。",
            "缪列三千士，于今二十年。",
            "山颓与梁坏，泪尽会稽前。"
        ],
        "notes": "",
        "id": "94f0503e9d8922cb3d1c0da181f10111"
    },
    {
        "author": "吕稽中",
        "dynasty": "宋",
        "type": "诗",
        "rhythmic": "",
        "title": "挽和靖先生诗三首  其二",
        "preface": "",
        "paragraphs": [
            "四海尊师席，斯文特未衰。",
            "何其两楹梦，遽使哲人萎。",
            "阆水从容意，稽山疾病时。",
            "勤勤付斯道，矢死奉成规。"
        ],
        "notes": "",
        "id": "5dbd34c4bde1157eb8f30f46c31fb840"
    },
    {
        "author": "吕稽中",
        "dynasty": "宋",
        "type": "诗",
        "rhythmic": "",
        "title": "挽和靖先生诗三首  其三",
        "preface": "",
        "paragraphs": [
            "垂老朝三聘，生平食一箪。",
            "绝知斯道在，遗恨得时难。",
            "庙谨先师祀，书传后代看。",
            "形容铭墓石，三发喟然叹。"
        ],
        "notes": "",
        "id": "a8fe899ee7c9bf4d13716c5b12fcaed0"
    }
]