[
    {
        "author": "李衡",
        "dynasty": "宋",
        "type": "诗",
        "rhythmic": "",
        "title": "赠学者",
        "preface": "",
        "paragraphs": [
            "学诗如参禅，初不在言句。",
            "伛偻巧承蜩，梓庆工削鐻。",
            "借问孰师承，妙处应自悟。",
            "向来大江西，洪徐暨韩吕。",
            "山谷擅其宗，诸子为之辅。",
            "短句与长篇，一一皆奇语。",
            "卓尔自名家，无愧城南杜。",
            "君诗亦可人，羞作女工蠹。",
            "正临百尺竿，到此方进步。",
            "我性文字空，志在学农圃。",
            "老矣甘摧颓，肯复事雕组。",
            "少读三百篇，每自叹无补。",
            "一念绝邪思，得处忘我所。",
            "学诗如参禅，无舍亦无取。",
            "立雪谩齐要，断臂徒自苦。",
            "君欲问活法，活法无觅处。"
        ],
        "notes": "",
        "id": "9bc987a5968cefea1fc8c44c9f04eac4"
    },
    {
        "author": "李衡",
        "dynasty": "宋",
        "type": "诗",
        "rhythmic": "",
        "title": "短项翁",
        "preface": "",
        "paragraphs": [
            "我生懒放世无偶，身即嚣尘志林莽。",
            "寒饥未免困啼号，束带深惭为升斗。",
            "先生闭户傲羲皇，云梦胸中吞八九。",
            "抟风暂尔抑雄飞，万事纷纷付巵酒。",
            "年来得此短项翁，落落虚怀真胜友。",
            "烟蓑称体翦疏筠，老态婆娑固不群。",
            "每笑鸱夷托后尘，臭味仍复羞昆仑。",
            "何曾为致常持满，来此与尔谈胚浑。",
            "异时先生登紫微，定自与尔相追随。",
            "想应頼尔排纷扰，坐觉秋毫泰山小。"
        ],
        "notes": "",
        "id": "115d61239c9b632c10fb8244a199c3f5"
    },
    {
        "author": "李衡",
        "dynasty": "宋",
        "type": "诗",
        "rhythmic": "",
        "title": "功成亦赋短项翁诗复次其韵",
        "preface": "",
        "paragraphs": [
            "君不见仲淹居河汾，目营四海心六经。",
            "又不见子幼反田里，拊缶乌乌徒快耳。",
            "续经愤世虽自喜，岂识浊醪函妙理。",
            "皤然短项滑稽徒，却笑两翁非通儒。",
            "可人风味敌冰壶，惟酒是务焉知余。",
            "不学羽衣李集贤，斗酒过量项飞泉。",
            "复怜胡子名空传，缓急由人肠中干。",
            "高情陶彼勋华风，放怀那惜倾千钟。",
            "鄙哉成德真小器，一击堕地羞空空。",
            "嗟余磊磈填心胸，安得与尔长相逢。",
            "会当乞尔扁舟去，烟雨空蒙伴钓翁。"
        ],
        "notes": "",
        "id": "e769122a1bbcd62e7291304637c01db5"
    },
    {
        "author": "李衡",
        "dynasty": "宋",
        "type": "诗",
        "rhythmic": "",
        "title": "与仲弥性同次唐人二诗韵  其一",
        "preface": "",
        "paragraphs": [
            "尽日困登陟，跏趺聊对床。",
            "岩空眩层碧，草细函幽香。",
            "吊古谩秋思，开尊延月光。",
            "随身有竿木，作戏且逢场。"
        ],
        "notes": "",
        "id": "c2cec713e07f86ffdd54a6c9054e757d"
    },
    {
        "author": "李衡",
        "dynasty": "宋",
        "type": "诗",
        "rhythmic": "",
        "title": "与仲弥性同次唐人二诗韵  其二",
        "preface": "",
        "paragraphs": [
            "天面无纤霭，平川灏气吞。",
            "搘筇临阁道，拂石憩云根。",
            "柳映山前路，烟摇水北村。",
            "醉归风满袖，斜月在蓬门。"
        ],
        "notes": "",
        "id": "976bfe2c69483dbd9eb982e39246efb6"
    },
    {
        "author": "李衡",
        "dynasty": "宋",
        "type": "诗",
        "rhythmic": "",
        "title": "乐庵初成二首  其一",
        "preface": "",
        "paragraphs": [
            "老子平生百不足，庵成那管食无肉。",
            "终朝闭户只读书，四面开窗都见竹。"
        ],
        "notes": "",
        "id": "ecacdb2f5bfaf642128d5258930d05eb"
    },
    {
        "author": "李衡",
        "dynasty": "宋",
        "type": "诗",
        "rhythmic": "",
        "title": "乐庵初成二首  其二",
        "preface": "",
        "paragraphs": [
            "投老庵居百事宜，早眠晏起不论时。",
            "更长睡足披衣坐，倾耳林间竹画眉。"
        ],
        "notes": "",
        "id": "ea59f91db9ccc264417b94b9441f055c"
    },
    {
        "author": "李衡",
        "dynasty": "宋",
        "type": "诗",
        "rhythmic": "",
        "title": "乐庵所藏柳影及松梅二画因作二绝摹作砑花牋至今盛行于吴门  其一",
        "preface": "",
        "paragraphs": [
            "三月江南花满枝，风轻帘幕燕争飞。",
            "游人休惜夜秉烛，杨柳阴浓春欲归。"
        ],
        "notes": "",
        "id": "9a682469b3933c2c042072f3c8904a6e"
    },
    {
        "author": "李衡",
        "dynasty": "宋",
        "type": "诗",
        "rhythmic": "",
        "title": "乐庵所藏柳影及松梅二画因作二绝摹作砑花牋至今盛行于吴门  其二",
        "preface": "",
        "paragraphs": [
            "崔嵬霜干欲凌云，俯映寒梢数尺春。",
            "须信苍髯浄明老，坐中容有散花人。"
        ],
        "notes": "",
        "id": "d4933464a0c2bde2884e509e7e262d1a"
    },
    {
        "author": "李衡",
        "dynasty": "宋",
        "type": "诗",
        "rhythmic": "",
        "title": "偈",
        "preface": "",
        "paragraphs": [
            "竿木随身得自由，应缘已毕复何求。",
            "翛然来往等孤雁，影落寒潭迹不留。"
        ],
        "notes": "",
        "id": "acb58db9812ad85fa72d2ccbc2398911"
    }
]