[
    {
        "author": "李定",
        "dynasty": "宋",
        "type": "诗",
        "rhythmic": "",
        "title": "海棠",
        "preface": "",
        "paragraphs": [
            "青帝行春信自专，精心知向海棠偏。",
            "不沾工部风骚力，犹占句芒造化权。",
            "倚槛半开红朵密，遶池初应翠枝连。",
            "谁人与拔栽琼苑，看与花王鬬后先。"
        ],
        "notes": "",
        "id": "14465f86d69972437feb1a54e45b24e8"
    },
    {
        "author": "李定",
        "dynasty": "宋",
        "type": "诗",
        "rhythmic": "",
        "title": "和石扬休海棠",
        "preface": "",
        "paragraphs": [
            "轻红如杏素遮梨，直似佳人照碧池。",
            "已是化工教艳绝，莫嫌青帝与开迟。",
            "烟滋绰约明双脸，雨借夭饶入四脂。",
            "西蜀有名须得地，琼林高压百花奇。"
        ],
        "notes": "",
        "id": "407b5685faa8f850b4499791ef89eb84"
    },
    {
        "author": "李定",
        "dynasty": "宋",
        "type": "诗",
        "rhythmic": "",
        "title": "垂虹亭",
        "preface": "",
        "paragraphs": [
            "一梦江湖三十年，青山隠隠水漫漫。",
            "当时把酒谁人在，回首重来独倚阑。"
        ],
        "notes": "",
        "id": "42a6eaa2ffc217fad494d1bfbb63d1ac"
    },
    {
        "author": "李定",
        "dynasty": "宋",
        "type": "诗",
        "rhythmic": "",
        "title": "琴溪",
        "preface": "",
        "paragraphs": [
            "芳草茸茸衬马蹄，两陪宪节过琴溪。",
            "东风又属梨花月，膏雨新调燕子泥。",
            "邮舍亭空苍藓合，钓台人去暮云栖。",
            "此行不惮驱驰远，千里江山入品题。"
        ],
        "notes": "",
        "id": "4f4e5357a681550a8548e83807fb4713"
    }
]