[
    {
        "author": "李宣古",
        "dynasty": "唐",
        "type": "诗",
        "rhythmic": "",
        "title": "听蜀道士琴歌",
        "preface": "",
        "paragraphs": [
            "至道不可见，正声难得闻。",
            "忽逢羽客抱绿绮，西别峨嵋峰顶云。",
            "初排□面蹑轻响，似掷细珠鸣玉上。",
            "忽挥素爪画七弦，苍崖劈裂迸碎泉。",
            "愤声高，怨声咽，屈原呌天两妃绝。",
            "朝雉飞，双鹤离，属玉夜啼独鹜悲。",
            "吹我神飞碧霄里，牵我心灵入秋水。",
            "有如驱逐太古来，邪淫辟荡贞心开。",
            "孝为子，忠为臣，不独语言能教人。",
            "前弄啸，后弄嚬，一舒一惨非冬春。",
            "从朝至暮听不足，相将直说瀛洲宿。",
            "更深弹罢背孤灯，窗雪萧萧打寒竹。",
            "人间岂合值仙踪，此别多应不再逢。",
            "抱琴却上瀛洲去，一片白云千万峰。"
        ],
        "notes": "",
        "id": "5882fc8634f5f62b1fdbe80e586790c6"
    },
    {
        "author": "李宣古",
        "dynasty": "唐",
        "type": "诗",
        "rhythmic": "",
        "title": "和主司王起",
        "preface": "",
        "paragraphs": [
            "恩光忽逐晓春生，金榜前头忝姓名。",
            "三感至公裨造化，重扬文德振寰瀛。",
            "伫为霖雨曾相贺，半在云霄觉更荣。",
            "何处新诗添照灼，碧莲峰下柳间营。"
        ],
        "notes": "",
        "id": "ecb266f7a37d3d1f84ebd76dbfe3c1c0"
    },
    {
        "author": "李宣古",
        "dynasty": "唐",
        "type": "诗",
        "rhythmic": "",
        "title": "杜司空席上赋",
        "preface": "",
        "paragraphs": [
            "红灯初上月轮高，照见堂前万朵桃。",
            "觱栗调清银象管，琵琶声亮紫檀槽。",
            "能歌姹女颜如玉，解引萧郎眼似刀。",
            "争奈夜深抛耍令，舞来挼去使人劳。"
        ],
        "notes": "",
        "id": "74d86cfb97434b734af8ff38866ee807"
    },
    {
        "author": "李宣古",
        "dynasty": "唐",
        "type": "诗",
        "rhythmic": "",
        "title": "赋寒食日亥时",
        "preface": "",
        "paragraphs": [
            "人定朱门尚未开，初星粲粲照人回。",
            "此时寒食无烟火，花柳苍苍月欲来。"
        ],
        "notes": "",
        "id": "73733c4d43f1f88afd63e7ae40567e6f"
    },
    {
        "author": "李宣古",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "翠盖不西来，池上天池歇。",
            "冉冉池上烟，盈盈池上柳。",
            "生贵非道傍，不断行人手。"
        ],
        "notes": "",
        "id": "ee9ffce3329c115c5809226e057b353f"
    },
    {
        "author": "李宣古",
        "dynasty": "唐",
        "type": "诗",
        "rhythmic": "",
        "title": "咏崔云娘",
        "preface": "",
        "paragraphs": [
            "何事最堪悲，云娘只首奇。",
            "瘦拳抛令急，长啸出歌迟。",
            "只见肩侵鬓，唯忧骨透皮。",
            "不须当户立，头上有锺馗。"
        ],
        "notes": "",
        "id": "2b8109226a5077b3bc5f121da53cd6c3"
    }
]