[
    {
        "author": "林景英",
        "dynasty": "宋",
        "type": "诗",
        "rhythmic": "",
        "title": "废观",
        "preface": "",
        "paragraphs": [
            "羽衣人已化，无处问殊庭。",
            "春色桃谁种，天香药自灵。",
            "片霞飞绝顶，一鹤下青冥。",
            "荒藓空阶下，犹闻夜祭星。"
        ],
        "notes": "",
        "id": "e21764ca9261a576e8aaaf87ee9577c5"
    },
    {
        "author": "林景英",
        "dynasty": "宋",
        "type": "诗",
        "rhythmic": "",
        "title": "寄陈莘村",
        "preface": "",
        "paragraphs": [
            "玄冬梅半白，光接太丘星。",
            "雪月往来梦，溪山长短亭。",
            "利名成露草，行止付风萍。",
            "三十年来友，无如老典型。"
        ],
        "notes": "",
        "id": "fe34fbbd6037074d5e11d8d01623ba79"
    },
    {
        "author": "林景英",
        "dynasty": "宋",
        "type": "诗",
        "rhythmic": "",
        "title": "秋风",
        "preface": "",
        "paragraphs": [
            "飒然何处起，水国不成眠。",
            "触树人疑雨，开门月在天。",
            "渔舟移绝浦，雁阵落荒田。",
            "晓起伤漂荡，芦花走屋前。"
        ],
        "notes": "",
        "id": "d1faf3aee07145f764a6640180ae1d46"
    },
    {
        "author": "林景英",
        "dynasty": "宋",
        "type": "诗",
        "rhythmic": "",
        "title": "言归",
        "preface": "",
        "paragraphs": [
            "言归江海上，甘向石田耕。",
            "不愧为斯世，能闲过此生。",
            "地从邻竹占，树听野禽争。",
            "坐咏风涛外，南山尽日行。"
        ],
        "notes": "",
        "id": "5d9ff87e6006b4218158349d8a95c043"
    },
    {
        "author": "林景英",
        "dynasty": "宋",
        "type": "诗",
        "rhythmic": "",
        "title": "林氏庵呈周炼师",
        "preface": "",
        "paragraphs": [
            "遥跨青田鹤，翩翩到此来。",
            "庭生自家草，山有主人梅。",
            "扫石夜朝斗，雨田秋起雷。",
            "谁知尘影里，清趣似蓬莱。"
        ],
        "notes": "",
        "id": "5e00d0280b6ff3f0faf7c6037b82d904"
    },
    {
        "author": "林景英",
        "dynasty": "宋",
        "type": "诗",
        "rhythmic": "",
        "title": "送友之石龙",
        "preface": "",
        "paragraphs": [
            "一杯渭酒劝诗豪，杨柳西风拂去袍。",
            "行路正当金虎壮，登云不惮石龙高。",
            "水悬岩白惊残雪，日漾溪红认落桃。",
            "记取奚囊新句得，月三四幅寄东臯。"
        ],
        "notes": "",
        "id": "23b835b96deebc6a8d32ce0a6e7dd7c6"
    },
    {
        "author": "林景英",
        "dynasty": "宋",
        "type": "诗",
        "rhythmic": "",
        "title": "日出入行",
        "preface": "",
        "paragraphs": [
            "朝出扶桑来，莫入虞渊去。",
            "胡不缓驰驱，百岁一朝暮。"
        ],
        "notes": "",
        "id": "f3077822282299e3b4dfce079a60b7dc"
    }
]