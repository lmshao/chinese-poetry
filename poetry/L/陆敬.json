[
    {
        "author": "陆敬",
        "dynasty": "唐",
        "type": "诗",
        "rhythmic": "",
        "title": "巫山高",
        "preface": "",
        "paragraphs": [
            "巫岫郁岧嶤，高高入紫霄。",
            "白云抱危石，玄猨挂迥条。",
            "悬崖激巨浪，脆叶陨惊飙。",
            "别有阳台处，风雨共飘飖。"
        ],
        "notes": "",
        "id": "d5da5421d050920612481c8d7729ea24"
    },
    {
        "author": "陆敬",
        "dynasty": "唐",
        "type": "诗",
        "rhythmic": "",
        "title": "游隋故都",
        "preface": "",
        "paragraphs": [
            "洛城聊顾步，长想遂留连。",
            "水鬬宫初毁，风变鼎将迁。",
            "皐陶德不建，汾隅祀忽焉。",
            "宗祊旷无象，声朔缅谁传。",
            "枌榆何冷落，禾黍郁芊緜。",
            "悲歌尽商颂，太息悯周篇。",
            "来苏伫圣德，濡足乃乘干。",
            "正始淳风被，人劳用息肩。",
            "舞象文思泽，偃伯武功宣。",
            "则百昌厥后，于万永斯年。",
            "兹辰素商节，灰管变星躔。",
            "平原悴秋草，乔木敛寒烟。",
            "翻黄坠疎叶，凝翠积高天。",
            "参差海曲鴈，寂寞柳门蝉。",
            "兴悼今如此，悲愁复在旃。",
            "彷徨不忍去，杖策屡回邅。"
        ],
        "notes": "",
        "id": "4431f0193c7fa7f92a533a5f5ff5c1f8"
    },
    {
        "author": "陆敬",
        "dynasty": "唐",
        "type": "诗",
        "rhythmic": "",
        "title": "游清都观寻沈道士得都字",
        "preface": "",
        "paragraphs": [
            "聊排灵琐闼，徐步入清都。",
            "青谿冥寂士，思玄徇道枢。",
            "十芒生药笥，七燄发丹炉。",
            "缥袠桐君录，朱书王母符。",
            "宫槐散绿穗，日槿落青柎。",
            "矫翰雷门鹤，飞来叶县凫。",
            "凌风自可御，安事迫中区。",
            "方追羽化侣，从此得玄珠。"
        ],
        "notes": "",
        "id": "c875a830a350d221f44c82dd8b3a7c86"
    },
    {
        "author": "陆敬",
        "dynasty": "唐",
        "type": "诗",
        "rhythmic": "",
        "title": "七夕赋咏成篇",
        "preface": "",
        "paragraphs": [
            "夙驾鸣鸾启阊阖，霓裳遥裔俨天津。",
            "五明霜纨开羽扇，百和香车动画轮。",
            "婉娈夜分能几许，靓妆冶服为谁新。",
            "片时欢娱自有极，已复长望隔年人。"
        ],
        "notes": "",
        "id": "b32c7eec4e08cd7de605411ccf6fd722"
    }
]