[
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "方潭展墓示子姪",
        "preface": "",
        "paragraphs": [
            "旧庵在山顶，去此五里余。",
            "创谋自吾祖，迁就今所居。",
            "往时僧不多，苟且完室庐。",
            "至于五十载，风雨荒榛芜。",
            "先人乐溪山，每到尝踌躇。",
            "深怜栋宇弊，缔构新是图。",
            "凿岩辟幽径，开门揖清虚。",
            "高堂闳且深，三山列庭隅。",
            "或禅或教律，济济跄衣裾。",
            "先茔旧所卜，乃在西南隅。",
            "松筠老且茂，云气时卷舒。",
            "政和甲午岁，予解寿春符。",
            "宽恩得真祠，展省来郊墟。",
            "清酹奠墓隧，诰轴焚金朱。",
            "报效未云讫，涕泗徒涟如。",
            "朅来就堂宇，会饮族属俱。",
            "夜深灯火明，山静竹柏疏。",
            "翻思昔日营，似为今所须。",
            "先人笃好善，雅志在诗书。",
            "于公有阴德，高大其门闾。",
            "虞诩名升卿，其后果不诬。",
            "嗟余忝厥修，覆败良可虞。",
            "作诗以自警，其无迷厥初。"
        ],
        "notes": "",
        "id": "c890b8cba8c46bf9cea62a34ca381f87"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "岁寒亭",
        "preface": "",
        "paragraphs": [
            "兹亭予所作，再到异畴昔。",
            "江梅老半枯，桧柏春逾碧。",
            "易名为岁寒，表此苍翠色。",
            "森然一径幽，步屧时取适。"
        ],
        "notes": "",
        "id": "8990f67f217c5cdd14ac5c6a2a0067b3"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "清涟亭泛舟",
        "preface": "",
        "paragraphs": [
            "高树环清池，波平春正绿。",
            "移舟近南崖，倒影见华屋。",
            "危梁属修径，幽思生远目。",
            "更登狎鸥亭，可以忘宠辱。"
        ],
        "notes": "",
        "id": "ec1adbd8989562ddef96c5c55c04d112"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "西斋杂咏六首 葵花",
        "preface": "",
        "paragraphs": [
            "物性不可夺，葵藿倾太阳。",
            "为臣兹取节，万古有余芳。"
        ],
        "notes": "",
        "id": "afdfd26f90fb2ec6e602d0f14299cbf8"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "西斋杂咏六首 桧",
        "preface": "",
        "paragraphs": [
            "蔚蔚傲霜叶，亭亭绿池畔。",
            "莫言盈尺材，要是凌云干。"
        ],
        "notes": "",
        "id": "6e75d49ac2a695ee910f6aba6d2d1cbe"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "西斋杂咏六首 竹",
        "preface": "",
        "paragraphs": [
            "繁枝喜删除，劲节见独立。",
            "灌溉未逾浃，新笋已戢戢。"
        ],
        "notes": "",
        "id": "c17a813ec241695b6bcf6691fc4be6ad"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "西斋杂咏六首 冬青",
        "preface": "",
        "paragraphs": [
            "得名固不诬，对植近庭庑。",
            "叶绿带寒烟，花繁泣微雨。"
        ],
        "notes": "",
        "id": "322d7b7f05136981afd546387ce07a4e"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "西斋杂咏六首 菊",
        "preface": "",
        "paragraphs": [
            "移根近轩墀，不使众草没。",
            "会见黄金英，泛我杯中物。"
        ],
        "notes": "",
        "id": "3693c99f460888b1e19a5d5e14c23ae7"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "西斋杂咏六首 石斛",
        "preface": "",
        "paragraphs": [
            "凿石空其中，贮水凡几斛。",
            "渊渟或可鉴，童子慎毋触。"
        ],
        "notes": "",
        "id": "170508269925ecebe91ec047e2b8b7a5"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "万田道中",
        "preface": "",
        "paragraphs": [
            "水阔疑无路，云深仅有山。",
            "儿童划小艇，出没稻塍间。"
        ],
        "notes": "",
        "id": "9b8bb77b57bed3c490936249002c2d17"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "方潭",
        "preface": "",
        "paragraphs": [
            "饭饱云岩粟，茶甘碧涧泉。",
            "我来无一事，危坐听山蝉。"
        ],
        "notes": "",
        "id": "34e7cdec83c370decf979c21f3b3882f"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "花靥镇二首  其一",
        "preface": "",
        "paragraphs": [
            "下蔡嬉游地，春风万杏繁。",
            "谁家堪系马，青壁竹篱门。"
        ],
        "notes": "",
        "id": "4c8acc64e8e123f3b7a7643039fadb0c"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "花靥镇二首  其二",
        "preface": "",
        "paragraphs": [
            "花靥谁名镇，梅装自古传。",
            "家家小儿女，满额点花钿。"
        ],
        "notes": "",
        "id": "2b5e4622da7ccd166d40a7b90bd1a8d1"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "长溪建善寺四首 绣谷堂",
        "preface": "",
        "paragraphs": [
            "山谷谁能绣，华堂得此名。",
            "春风无辙迹，红紫自敷荣。"
        ],
        "notes": "",
        "id": "f5dbe7ef975a54a006c652f3186fbbe0"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "长溪建善寺四首 龙湫亭",
        "preface": "",
        "paragraphs": [
            "亭下一杯水，澄泓如有容。",
            "不因求得雨，那信有神龙。"
        ],
        "notes": "",
        "id": "01ce4367f2b5356966c733edb0c553fe"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "长溪建善寺四首 燕庵",
        "preface": "",
        "paragraphs": [
            "已涉艰危地，方能处燕安。",
            "人间不可忽，须向静中看。"
        ],
        "notes": "",
        "id": "dca541087bf2d99aabd74f6a44ad7f9f"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "长溪建善寺四首 白莲堂",
        "preface": "",
        "paragraphs": [
            "潇洒献公房，幽深古道旁。",
            "山形半环小，池面一奁方。"
        ],
        "notes": "",
        "id": "f2053d95ca353b7828ebbca23218fb31"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "长溪建善寺四首 仙岩庄",
        "preface": "",
        "paragraphs": [
            "山势从东转，河流自北来。",
            "地幽饶水竹，山迥少尘埃。",
            "城郭居何远，舟船暮可回。",
            "此中栖息稳，怀抱一时开。"
        ],
        "notes": "",
        "id": "32858af7c57cd016da0e23c7c026ba12"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "重九宴集天柱间",
        "preface": "",
        "paragraphs": [
            "皖国逢重九，登临摇落天。",
            "盍簪追往事，吹帽想前贤。",
            "入眼吴萸紫，开觞邓菊鲜。",
            "五云亭最好，争奈近灵仙。"
        ],
        "notes": "",
        "id": "f1496bd13a34e89da99574b013a194c8"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "和胡子文游山寺值雨",
        "preface": "",
        "paragraphs": [
            "偷闲出城府，聊以洗尘心。",
            "自得林泉趣，何妨雨雾深。",
            "野亭连竹色，古寺想潮音。",
            "幸接高人论，清风满素襟。"
        ],
        "notes": "",
        "id": "947a56fcb76c91305c3249acbe6c3385"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "忆㶉𫛶二首  其一",
        "preface": "",
        "paragraphs": [
            "㶉𫛶知何许，南园春水多。",
            "稻粱随分有，烟雨想无他。",
            "世上贪毛羽，湖边足网罗。",
            "池塘栖息稳，慎勿厌风波。"
        ],
        "notes": "",
        "id": "322a407361ce54452b4cca27e020b2c8"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "忆㶉𫛶二首  其二",
        "preface": "",
        "paragraphs": [
            "幸有春池阔，双双戏晚晖。",
            "庭闲宜对立，翅短莫高飞。",
            "寇贼已闻熄，主人行且归。",
            "相将芰荷畔，看汝浴红衣。"
        ],
        "notes": "",
        "id": "6daf5b07db47f46a4bf7f8f78fcfb1e1"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "独游竹阁",
        "preface": "",
        "paragraphs": [
            "极目尽天际，风烟杳霭间。",
            "水光清滉日，野色远连山。",
            "白鹿今何在，高僧此独闲。",
            "我今无伴侣，乘兴一跻攀。"
        ],
        "notes": "",
        "id": "7a8ace160c95f1df9f9482656e093247"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "宿方潭",
        "preface": "",
        "paragraphs": [
            "山中何所有，一味静难名。",
            "暗谷流泉响，疏林落叶声。",
            "夜深寒月白，霜重晓钟清。",
            "早出松间路，衣裘空翠凝。"
        ],
        "notes": "",
        "id": "d8ff5bc63d6e5a39aa8a1e8e2bd2f8b7"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "赠释达夫",
        "preface": "",
        "paragraphs": [
            "云房依古城，阒静户常扃。",
            "苦行人难及，高吟鬼亦听。",
            "望余秋水远，定起暮山青。",
            "世谛都无念，逢人自说经。"
        ],
        "notes": "",
        "id": "d92b10ae5f1c1e8fda2e8f5052c23f7d"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "和少伊同左经臣湖上作",
        "preface": "",
        "paragraphs": [
            "共访招提去，轻舟漾晓风。",
            "水光云影里，山色酒樽中。",
            "边戍今休卒，吾生免转蓬。",
            "兹游惜不与，犹喜一篇同。"
        ],
        "notes": "",
        "id": "73a16085adc290b33b3a301c8301b07c"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "小饮",
        "preface": "",
        "paragraphs": [
            "南窗闲徙倚，风露已秋深。",
            "晚色兼凉至，浮云带日阴。",
            "池荷欺碧玉，篱菊暗黄金。",
            "时序将遒尽，翻惊壮士心。"
        ],
        "notes": "",
        "id": "f5a089f0248ba1bb2a52754410909e9e"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "茶院紫翠阁",
        "preface": "",
        "paragraphs": [
            "小阁面空阔，下临寒水清。",
            "前山挂锦绣，日落转分明。",
            "沙际小舟远，云间归翅轻。",
            "我来看不厌，伫立独含情。"
        ],
        "notes": "",
        "id": "31cc932bcafa5acbfa15ba53d4219dc3"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "便斋",
        "preface": "",
        "paragraphs": [
            "芙蓉已过菊花残，独有松筠耐岁寒。",
            "一榻萧然无个事，坐看红日上栏干。"
        ],
        "notes": "",
        "id": "d067004b19f9607d4afff63703b80d4e"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "登炼丹山三绝句  其一",
        "preface": "",
        "paragraphs": [
            "攀沿绝壁上高峰，下瞰尘寰杳霭中。",
            "未饮刀圭跨鸾鹤，已如身世脱樊笼。"
        ],
        "notes": "",
        "id": "6d23977fbaac373464037da12493e7e7"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "登炼丹山三绝句  其二",
        "preface": "",
        "paragraphs": [
            "神仙已往遗基在，丹井凄清绝点埃。",
            "归去漏残初睡醒，恍疑身到洞天来。"
        ],
        "notes": "",
        "id": "743ef4424929504834d70ae5f37a1bcb"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "登炼丹山三绝句  其三",
        "preface": "",
        "paragraphs": [
            "群峰耸拔更回环，鹤驾分明缥渺间。",
            "金鼎丹成人不见，但留名字镇空山。"
        ],
        "notes": "",
        "id": "7cffd57b7cd7c31d1fa417e8ad508924"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "德翚梅轩月下小酌",
        "preface": "",
        "paragraphs": [
            "疏影横斜落酒樽，谁知寒月上梅轩。",
            "昔年山相栖真地，我亦全家寄此村。"
        ],
        "notes": "",
        "id": "36874132e1c96ecb40305aee5ae19148"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "宿栖林三首  其一",
        "preface": "",
        "paragraphs": [
            "谁知踪迹到桐山，頼有禅僧数往还。",
            "溪路水深行未得，小窗幽阁总跻攀。"
        ],
        "notes": "",
        "id": "4c58a7d30c08e04a9847f4763705b42c"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "宿栖林三首  其二",
        "preface": "",
        "paragraphs": [
            "回首江乡路渺弥，雨天行色倍迟迟。",
            "最怜山寺留连日，恰是清明禁火时。"
        ],
        "notes": "",
        "id": "7f554450efd99ef4e8bd5d262a126176"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "宿栖林三首  其三",
        "preface": "",
        "paragraphs": [
            "征鞍终日雨霏霏，投宿栖林旋燎衣。",
            "天意似怜行客倦，放将红日出岩扉。"
        ],
        "notes": "",
        "id": "e7154c6dfffd0430ad0a45f423ad913c"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "建善即事三首  其一",
        "preface": "",
        "paragraphs": [
            "绣岭峰高插晚空，雨余烟雾淡朦胧。",
            "琼枝细叶知多少，最爱团栾竹一丛。"
        ],
        "notes": "",
        "id": "9ba376e10536ed46e63c4769937e14fc"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "建善即事三首  其二",
        "preface": "",
        "paragraphs": [
            "春归枝上余花少，转午浓阴绿满蹊。",
            "何事黄鹂语音好，慇懃飞傍粉墙啼。"
        ],
        "notes": "",
        "id": "92cacf0be1c8385bcaa3cf82a9ca1284"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "建善即事三首  其三",
        "preface": "",
        "paragraphs": [
            "箨龙亭下知谁种，旋见新篁破绿苔。",
            "到此不知才几日，抽梢今已过墙来。"
        ],
        "notes": "",
        "id": "e93961432c8d9e749c4925671939faf3"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "玄沙二首  其一",
        "preface": "",
        "paragraphs": [
            "轩窗高下傍岩隈，花木层层取次栽。",
            "谁道山深春色晚，等闲桃李已齐开。"
        ],
        "notes": "",
        "id": "6b19d35f62d30135e59cb27c61972b39"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "玄沙二首  其二",
        "preface": "",
        "paragraphs": [
            "飞山仿佛如天竺，环合峰峦一径通。",
            "何日再来亭上宿，静听猿叫月明中。"
        ],
        "notes": "",
        "id": "bbbe8eb949ee6b9cd94b219094dc70e5"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "大中西庵",
        "preface": "",
        "paragraphs": [
            "借得西庵不似庵，宛如蜗舍住城南。",
            "晚来一盏亮功酒，更荐栖林八寸柑。"
        ],
        "notes": "",
        "id": "0d3ce168d00bf1c7f8ce67945eebadec"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "硖石相对有项羽庙",
        "preface": "",
        "paragraphs": [
            "乘闲驱马向高原，楚汉遗基尚宛然。",
            "堪怜项羽成何事，占得淮边屋数椽。"
        ],
        "notes": "",
        "id": "e5231437fb3068ce07a554654f2e6d93"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "江村渔舍",
        "preface": "",
        "paragraphs": [
            "江边茅屋被风掀，雨打疏窗夜小眠。",
            "催唤儿童五更起，重添篾缆系渔船。"
        ],
        "notes": "",
        "id": "436cd861915a1bf62fed14dc599ff15b"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "晚步",
        "preface": "",
        "paragraphs": [
            "秋半凄然客思清，杖藜何处畅幽情。",
            "晚天风雨莓苔活，闲傍栏干取次行。"
        ],
        "notes": "",
        "id": "f25ed90e546679ca5ec2ff9fe61d52b0"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "出局纪怀",
        "preface": "",
        "paragraphs": [
            "国尔忘家是所先，如何交构竞争权。",
            "霜台白简真可畏，一日五公俱左迁。"
        ],
        "notes": "",
        "id": "8323e2f1dad4ccf99997c92523691d97"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "蜡梅",
        "preface": "",
        "paragraphs": [
            "双成送我蜡梅花，夜静幽香自一家。",
            "疑是素娥乘月下，淡黄衣袂紫云车。"
        ],
        "notes": "",
        "id": "2fd9e573efeadc498bff4d4b7119ecc5"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "宿桐城驿二首  其一",
        "preface": "",
        "paragraphs": [
            "大农遗爱在桐川，血食于今几百年。",
            "应想岁丰秋赛日，送迎歌舞独喧阗。"
        ],
        "notes": "",
        "id": "8ceed4bf6a9ec797a6325d0f8b94721a"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "宿桐城驿二首  其二",
        "preface": "",
        "paragraphs": [
            "桐溪古驿闻来久，我到梅黄雨细时。",
            "砌下流泉无复有，空余松柏覆簷垂。"
        ],
        "notes": "",
        "id": "6122066f35ee54fb92d52b588536d4d1"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "即事",
        "preface": "",
        "paragraphs": [
            "江烟淡淡日落后，山雨纤纤潮上初。",
            "黄鶑引雏过林杪，群鸡就食喧阶除。"
        ],
        "notes": "",
        "id": "753ba77d84f5d129fe7e98a6634cff45"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "澄源堂落梅如茵",
        "preface": "",
        "paragraphs": [
            "落英回旋雪飞余，谁向庭中细细铺。",
            "借与翠娥相应舞，绝胜西蜀锦氍毹。"
        ],
        "notes": "",
        "id": "f7cb9a2e3b23b7c8263bc8af7234efd7"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "安丰道中",
        "preface": "",
        "paragraphs": [
            "陂渠积水与田通，仿佛江乡意趣同。",
            "引起三吴耕钓兴，小舟来往藕花中。"
        ],
        "notes": "",
        "id": "eedbe08f119cbecd6260987b098f407a"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "甘露亭二首  其一",
        "preface": "",
        "paragraphs": [
            "涵碧轩前甘露亭，暑天凉夕此闲行。",
            "琅玕一亩森如玉，影入池心彻底清。"
        ],
        "notes": "",
        "id": "1ae491938b4a49d1323fa43c3bdb7b0a"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "甘露亭二首  其二",
        "preface": "",
        "paragraphs": [
            "水斛安排镜面平，菰蒲初种已齐生。",
            "晚来雨过浮萍少，看见鱼儿作队行。"
        ],
        "notes": "",
        "id": "d30cf3542bcd20bc74800d474c88e278"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "舒州西门送客亭",
        "preface": "",
        "paragraphs": [
            "拂云亭外竹千竿，静听清声戛玉寒。",
            "却忆谢公岩下路，水风凉处战檀栾。"
        ],
        "notes": "",
        "id": "4b8e55edbd3eb36bd6fc5d18c5dfd736"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "友人新居",
        "preface": "",
        "paragraphs": [
            "门向平湖静处开，雨余山色入帘来。",
            "连云竞秀千岩竹，隔水飘香一径梅。",
            "观里紫芝元不老，柱头玄鹤几时回。",
            "此峰信是神仙窟，子晋吹箫有旧台。"
        ],
        "notes": "",
        "id": "95b8f98d581ed76816abc3fdbb41d175"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "登谢公楼分韵得心字",
        "preface": "",
        "paragraphs": [
            "高峙危楼压翠岑，登临遥想昔贤心。",
            "人随岁月有兴废，名逐江山无古今。",
            "残日汀边生晚思，断云帘外卷晴阴。",
            "清风凛凛今何在，芳草池塘恨独深。"
        ],
        "notes": "",
        "id": "f412745d39199f8e111b5c39e2d7106e"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "即事",
        "preface": "",
        "paragraphs": [
            "未寻南郭旧生涯，且向淮堧太守家。",
            "西圃学栽陶令菊，后园时种邵平瓜。",
            "民淳讼少看空圄，吏散庭空听报衙。",
            "更得岁丰多乐事，宦游谁复问年华。"
        ],
        "notes": "",
        "id": "a0bcb68336351a7e3d6e43475d0192f3"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "寄叔静",
        "preface": "",
        "paragraphs": [
            "频年京阙暗胡尘，窃发桐庐更骇闻。",
            "食尽犬羊还自毙，火炎蝼蚁却须焚。",
            "中原已有汾阳将，二浙谁驱下濑军。",
            "州郡虽严防守计，可将知略佐忠勤。"
        ],
        "notes": "",
        "id": "aa2f0db369d763bf3a5f5d62655ca2a5"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "和左经臣见过",
        "preface": "",
        "paragraphs": [
            "为爱端居上郡章，里闾何幸得徜徉。",
            "买田郭外春耕早，筑室湖滨野趣长。",
            "且把旧书遮病眼，了无尘事扰中肠。",
            "故人访我留佳句，应笑年来两鬓苍。"
        ],
        "notes": "",
        "id": "1ab419780710ee14db54ad607e5f2690"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "荆溪有怀",
        "preface": "",
        "paragraphs": [
            "自从南郭得三椽，怕趁荆溪半夜船。",
            "每望白云惊岁月，空将清梦遶林泉。",
            "虽因追远时来此，又见登高意惨然。",
            "极目不知多少恨，一声孤雁夕阳天。"
        ],
        "notes": "",
        "id": "4be8815338045b34c4ba5e032a158896"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "圣泉",
        "preface": "",
        "paragraphs": [
            "闻道东山有圣泉，杖藜侵晓到山前。",
            "一泓寒玉流无尽，万顷良田大有年。",
            "茶鼎晓煎云脚嫩，斋厨夜引溜声圆。",
            "我来一酌磁瓯去，终日余甘齿颊边。"
        ],
        "notes": "",
        "id": "0cbc9ab85c9c9a2e3f97609aa8d3910f"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "四月一日寿阳楼遇雨",
        "preface": "",
        "paragraphs": [
            "黑云滃蔚自西来，伫立危楼亦壮哉。",
            "远壑烟生千里雨，寒潭龙起数声雷。",
            "田畴坐看还丰岁，里巷遥欣弭旱灾。",
            "惭愧外官逃吏责，归鞍何惮踏泥回。"
        ],
        "notes": "",
        "id": "55fd2ff14e30b35d205a113f59abbabd"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "和冯中丞中秋夜月",
        "preface": "",
        "paragraphs": [
            "卷尽浮云见碧虚，初传更漏滴铜壶。",
            "入秋爽气迥然别，此地冰轮何处无。",
            "共想姮娥依桂魄，独怜飞鹊遶庭梧。",
            "西园饮散归来早，不用红纱照路隅。"
        ],
        "notes": "",
        "id": "b53e6a9839515a2c090eb35a7db27f91"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "又和十六夜月",
        "preface": "",
        "paragraphs": [
            "云头依旧尚团圆，未觉清光有两般。",
            "自是人心重佳节，故将今夕不同看。",
            "望中银汉祇如昨，坐久园亭又更寒。",
            "莫把盈亏妄分别，一杯到手且须干。"
        ],
        "notes": "",
        "id": "686018f324767adb2c8770212b746a44"
    },
    {
        "author": "刘安上",
        "dynasty": "宋",
        "type": "诗",
        "rhythmic": "",
        "title": "天柱峰",
        "preface": "",
        "paragraphs": [
            "天柱峰头星斗红，月明秋殿玉玲珑。",
            "仙人夜半来吹笛，骑著吴江小赤龙。"
        ],
        "notes": "",
        "id": "ba27a99d43ed3a277a3037e20c1b5b2e"
    }
]