[
    {
        "author": "林石涧",
        "dynasty": "宋",
        "type": "诗",
        "rhythmic": "",
        "title": "月夜溪行怀富沙友",
        "preface": "",
        "paragraphs": [
            "溪光清浅碎琼瑶，杨柳风柔酒渐消。",
            "犹忆去年今夜月，照人同上水西桥。"
        ],
        "notes": "",
        "id": "934d2e7363cfd1c61b3c86d448c3a7cd"
    },
    {
        "author": "林石涧",
        "dynasty": "宋",
        "type": "诗",
        "rhythmic": "",
        "title": "雪中怀槐坡丹品",
        "preface": "",
        "paragraphs": [
            "昔同诗伴结清游，乱折梅花当酒筹。",
            "十二阑干风雪里，玉人扶醉下西楼。"
        ],
        "notes": "",
        "id": "1eb34bb60734c9bf35301dc527a6bcc6"
    },
    {
        "author": "林石涧",
        "dynasty": "宋",
        "type": "诗",
        "rhythmic": "",
        "title": "潮后",
        "preface": "",
        "paragraphs": [
            "潮后菰蒋半带泥，隔林遥听午时鸡。",
            "江天漠漠云帆远，野日荒荒春鸟啼。",
            "石壁倒垂枯树老，沙田平接乱山低。",
            "经行好处须摹取，收入诗囊付小奚。"
        ],
        "notes": "",
        "id": "1134523c2b7d9d69e4dc3dc2db0a58d5"
    },
    {
        "author": "林石涧",
        "dynasty": "宋",
        "type": "诗",
        "rhythmic": "",
        "title": "燕",
        "preface": "",
        "paragraphs": [
            "年年因社到，海阔翅飞低。",
            "故国伤新别，空梁忆旧栖。",
            "暮帘疏竹雨，春岸落花泥。",
            "红线今何在，香愁满绣闺。"
        ],
        "notes": "",
        "id": "b3921c8ed87e862718d60289da32b7e5"
    },
    {
        "author": "林石涧",
        "dynasty": "宋",
        "type": "诗",
        "rhythmic": "",
        "title": "杂咏",
        "preface": "",
        "paragraphs": [
            "蓂荚阶前日月飞，羹墙惆怅望尧眉。",
            "三千年笑巢由错，不见勋华揖逊时。"
        ],
        "notes": "",
        "id": "d7d5942469166625542db742911aff5b"
    },
    {
        "author": "林石涧",
        "dynasty": "宋",
        "type": "诗",
        "rhythmic": "",
        "title": "戏笔",
        "preface": "",
        "paragraphs": [
            "碧云芳草两悠悠，望断天涯此倚楼。",
            "莫遣闲愁似江海，潮生潮落几时休。"
        ],
        "notes": "",
        "id": "2389fdb419f9608c2830570b5fa895c8"
    },
    {
        "author": "林石涧",
        "dynasty": "宋",
        "type": "诗",
        "rhythmic": "",
        "title": "送友人西上",
        "preface": "",
        "paragraphs": [
            "祖席歌云散，春风助马飞。",
            "到京三月尽，为客几时归。",
            "雨驿梨花瘦，烟村荻笋肥。",
            "倚门有慈母，莫负老莱衣。"
        ],
        "notes": "",
        "id": "37581ea93ff160ebdc649634b7d2e680"
    }
]