[
    {
        "author": "李仲光",
        "dynasty": "宋",
        "type": "诗",
        "rhythmic": "",
        "title": "仙学堂",
        "preface": "",
        "paragraphs": [
            "天人异所禀，事物皆生知。",
            "强名仙学堂，此语将谁欺。",
            "我欲借隙地，虚簷敞茅茨。",
            "琅琅诵玉章，勉力探希夷。"
        ],
        "notes": "",
        "id": "e78ed15df88ae26493eafb2dd191821c"
    },
    {
        "author": "李仲光",
        "dynasty": "宋",
        "type": "诗",
        "rhythmic": "",
        "title": "赠弈棋蓝氏子",
        "preface": "",
        "paragraphs": [
            "古人制此文楸枰，要下黑白知死生。",
            "闲中借此消永日，未必能取人心争。",
            "后人不识古人意，致使方寸生纵横。",
            "烂柯人去弈秋死，通国善弈谁知名。",
            "东南地胜人最杰，下至百技今咸精。",
            "手谈坐决胜与负，蓝氏之子驰其声。",
            "沈机终日静不语，一子落手四座惊。",
            "肯堂为人百不解，僻性从来要疎快。",
            "推倒棋枰君莫怪，不向眼前论成败。"
        ],
        "notes": "",
        "id": "3eb50d04ba01abddd52ea44a5aeee275"
    },
    {
        "author": "李仲光",
        "dynasty": "宋",
        "type": "诗",
        "rhythmic": "",
        "title": "仙蜕",
        "preface": "",
        "paragraphs": [
            "昼夜本循环，天地均此理。",
            "人生出入机，昼夜差可拟。",
            "仙家学蝉蜕，脱然遗腐胔。",
            "白骨尚珍藏，似未忘生死。"
        ],
        "notes": "",
        "id": "b2f1c649b464b506fd90d5e59c4f6816"
    }
]