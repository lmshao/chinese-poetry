[
    {
        "author": "李处全",
        "dynasty": "宋",
        "type": "诗",
        "rhythmic": "",
        "title": "挽崔舍人  其一",
        "preface": "",
        "paragraphs": [
            "雅望高簪履，昌言动冕旒。",
            "五花方判事，万户合封侯。",
            "未换黄金带，俄成白玉楼。",
            "匆匆大槐国，起灭等浮沤。"
        ],
        "notes": "",
        "id": "b432230d3aaf848dc198e56b8189c08b"
    },
    {
        "author": "李处全",
        "dynasty": "宋",
        "type": "诗",
        "rhythmic": "",
        "title": "挽崔舍人  其二",
        "preface": "",
        "paragraphs": [
            "桂籍联升望舜裳，香飘折槛馥天光。",
            "我心但愧蒹葭倚，众目争观鸿雁翔。",
            "策足华涂欣衮衮，致身台路失堂堂。",
            "并看双璧埋黄壤，一恸风前泪数行。"
        ],
        "notes": "",
        "id": "b853381b458dc86d6381671dbeb80af3"
    },
    {
        "author": "李处全",
        "dynasty": "宋",
        "type": "诗",
        "rhythmic": "",
        "title": "蜕龙洞",
        "preface": "",
        "paragraphs": [
            "龙化当年去不回，空余古洞出崔巍。",
            "苍苍野色连天远，脉脉泉音穴地来。",
            "壁上梭飞三尺雨，匣中剑跃一声雷。",
            "红云六月炎蒸处，应作商霖泽九垓。"
        ],
        "notes": "",
        "id": "85b2843ce90b9ec0200d77fb6237ee8b"
    },
    {
        "author": "李处全",
        "dynasty": "宋",
        "type": "诗",
        "rhythmic": "",
        "title": "深静堂  其一",
        "preface": "",
        "paragraphs": [
            "鼎来朱墨苦难逃，两夕山中暂释劳。",
            "野岫拥簷青巀嵲，回塘足雨绿周遭。",
            "繙经深院心宜静，远迹红尘意自高。",
            "漫把新篇供写物，幺麽那敢说诗豪。"
        ],
        "notes": "",
        "id": "1bd0fa64e6ca39e9659f35609eb8673f"
    },
    {
        "author": "李处全",
        "dynasty": "宋",
        "type": "诗",
        "rhythmic": "",
        "title": "深静堂  其二",
        "preface": "",
        "paragraphs": [
            "连筒接水下横塘，漫袚尘襟引兴长。",
            "喜有一枝安静境，闲看九曲泛流觞。",
            "凉生客枕秋将老，月上纱窗夜未央。",
            "满眼诗材皆可赋，惜哉无计脱官忙。"
        ],
        "notes": "",
        "id": "b1cba1e2bdb1e0a02b384b104cb16cab"
    },
    {
        "author": "李处全",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "畴昔方壶游戏地，群仙步履相从。",
            "明黄衫子御西风。",
            "佩环金错落，羽葆翠璁珑。",
            "骑鹄翩然归去路，吹箫横度青峰。",
            "夜深河汉冷秋容。",
            "前驱香十里，飘坠月轮东。"
        ],
        "notes": "",
        "id": "3474181cd684f60031750108fb7da5a9"
    },
    {
        "author": "李处全",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "更生观尽。",
            "双璧蒹葭那敢并。",
            "四海无人。",
            "笑语从容许我亲。",
            "平生此客。",
            "复与太丘登醉白。",
            "病里颦眉。",
            "贪看惺惺骑马归。"
        ],
        "notes": "",
        "id": "cf32d82b5f374517f946c98a3a7ec6ff"
    },
    {
        "author": "李处全",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "谁将翡翠。",
            "闲屑黄金摅巧思。",
            "缀就花钿。",
            "飞上秋云入鬓蝉。",
            "一枝斜倚。",
            "披拂香风多少意。",
            "午镜重匀。",
            "娇额妆成宫样新。"
        ],
        "notes": "",
        "id": "af089d69e9050c8e0a2b5255dafcb4b1"
    },
    {
        "author": "李处全",
        "dynasty": "宋",
        "type": "词",
        "rhythmic": "减字木兰花",
        "title": "",
        "preface": "",
        "paragraphs": [
            "今年菊早。",
            "想到重阳花正好。",
            "玉冷金寒。",
            "全似东篱挹露看。",
            "色庄香重。",
            "直与梅花堪伯仲。",
            "待唤渊明。",
            "三友相从盖为倾。"
        ],
        "notes": "",
        "id": "89f513f20b7038cb05d79bcb2e0c086f"
    },
    {
        "author": "李处全",
        "dynasty": "宋",
        "type": "词",
        "rhythmic": "南乡子",
        "title": "",
        "preface": "",
        "paragraphs": [
            "和气作春妍。",
            "以作寒归塞地天。",
            "岁月翩翩人老矣，华颠。",
            "胆冷更长自不眠。",
            "节物映椒盘。",
            "柏酒香浮白玉船。",
            "捧劝大家相祝愿，何言。",
            "但愿今年胜去年。"
        ],
        "notes": "",
        "id": "8e2a3ad967f78ad42d61fe97c31c9331"
    },
    {
        "author": "李处全",
        "dynasty": "宋",
        "type": "词",
        "rhythmic": "卜算子",
        "title": "",
        "preface": "",
        "paragraphs": [
            "芍药斗新妆，杨柳飞轻雪。",
            "著意留连不放春，已向东皇说。",
            "况是谪仙家，自有长生诀。",
            "方士呼来借玉蟾，要吸杯中月。"
        ],
        "notes": "",
        "id": "a71cf42ab05ea6ae80eb4733f5723f50"
    },
    {
        "author": "李处全",
        "dynasty": "宋",
        "type": "词",
        "rhythmic": "卜算子",
        "title": "",
        "preface": "",
        "paragraphs": [
            "春事忆松江，江上花无数。",
            "一枕匆匆醉梦中，芳草臞庵路。",
            "携手度虹梁，洗眼看渔具。",
            "盐豆莼羹是处无，早买扁舟去。"
        ],
        "notes": "",
        "id": "28727ccb1a8c2cd976ff03885864a78f"
    },
    {
        "author": "李处全",
        "dynasty": "宋",
        "type": "词",
        "rhythmic": "四和香・四犯令",
        "title": "",
        "preface": "",
        "paragraphs": [
            "香雪新苞偏胜韵。",
            "领袖催花信。",
            "华节良辰人有分。",
            "看士女、旛垂鬓。",
            "莫向春风寻旧恨。",
            "乐事随方寸。",
            "眉寿故应天不吝。",
            "浮大白、吾无闷。"
        ],
        "notes": "",
        "id": "6f4ecd28c43d1399145f8f2eb2524e16"
    },
    {
        "author": "李处全",
        "dynasty": "宋",
        "type": "词",
        "rhythmic": "好事近",
        "title": "",
        "preface": "",
        "paragraphs": [
            "香雪弄春妍，柳外黄昏池阁。",
            "要看月华相映，卷东风帘幕。",
            "更倾壶酒伴芳姿，名字胜桑落。",
            "直与岭梅兄弟，是醍醐酥酪。"
        ],
        "notes": "",
        "id": "2780f26b79db4cf75f22875ddda6e275"
    },
    {
        "author": "李处全",
        "dynasty": "宋",
        "type": "词",
        "rhythmic": "忆秦娥",
        "title": "",
        "preface": "",
        "paragraphs": [
            "莺花寂。",
            "为渠游冶长安陌。",
            "长安陌。",
            "今朝风景，酒肠宽窄。",
            "锦茵闲把薰笼幂。",
            "嫩红倚绿娇如滴。",
            "娇如滴。",
            "古今高咏，老泉仙伯。"
        ],
        "notes": "",
        "id": "84ecce04b3d69c8eaaf970641bce47fa"
    },
    {
        "author": "李处全",
        "dynasty": "宋",
        "type": "词",
        "rhythmic": "忆秦娥",
        "title": "",
        "preface": "",
        "paragraphs": [
            "春山寂。",
            "佳人凝笑山南陌。",
            "山南陌。",
            "东风寒浅，绛罗衫窄。",
            "阑干倚处云如幂。",
            "晚来雨过胭脂滴。",
            "胭脂滴。",
            "啼妆难劝，且须欢伯。"
        ],
        "notes": "",
        "id": "414ef07ef53a3afa033b19046d36abad"
    },
    {
        "author": "李处全",
        "dynasty": "宋",
        "type": "词",
        "rhythmic": "念奴娇",
        "title": "",
        "preface": "",
        "paragraphs": [
            "一天春意，趁东皇幽赏，重飞端叶。",
            "造物有心成伟观，来伴红蕖开彻。",
            "桂魄初圆，梅腮全放，节物俱奇绝。",
            "冷官门巷，望中北固楼堞。",
            "遐想蓬底高人，拥衾无寐，九曲长增结。",
            "我亦低窗翻蠹纸，失喜瑶花盈尺。",
            "拥鼻孤吟，搔头危坐，所欠惟佳客。",
            "须君来此，脸纹相对生缬。"
        ],
        "notes": "",
        "id": "9cf23eeebde9a1959e69b5a2930cbaa5"
    },
    {
        "author": "李处全",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "薰风庭院燕双飞。",
            "园柳啭黄鹂。",
            "是处蜂狂蝶乱，元来绿暗红稀。",
            "衫笼白苎，琴推绿绮，满眼新诗。",
            "好个江南风景，杜鹃犹自催归。"
        ],
        "notes": "",
        "id": "7f8c688d4ebfe1884b766d89e1868a1a"
    },
    {
        "author": "李处全",
        "dynasty": "宋",
        "type": "词",
        "rhythmic": "朝中措",
        "title": "",
        "preface": "",
        "paragraphs": [
            "晦庵四至似天宽。",
            "生计有心田。",
            "闲弄炉薰茗碗，困寻纸帐蒲团。",
            "商山橘隐，须弥芥纳，容与湖天。",
            "谁笑先生贫窭，东篱无数金钱。"
        ],
        "notes": "",
        "id": "6faa47b5a0c2a1cab948bffeb13ae91a"
    },
    {
        "author": "李处全",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "馀甘齿颊。",
            "酒□半酣，漏声频促。",
            "月下传呼，风前掺别，无因留客。",
            "丁宁玉笋磨香，为料理、十分醒著。",
            "后会何时，前欢未尽，明朝重约。"
        ],
        "notes": "",
        "id": "df5773fa88edebf94ce5084a2f72b8b4"
    },
    {
        "author": "李处全",
        "dynasty": "宋",
        "type": "词",
        "rhythmic": "柳梢青",
        "title": "",
        "preface": "",
        "paragraphs": [
            "九天圆月。",
            "香尘碎玉，素涛翻雪。",
            "石乳香甘，松风汤嫩，一时三绝。",
            "清宵好尽欢娱，奈明日、扶头怎说。",
            "整顿颓山，殷勤春露，馀甘齿颊。"
        ],
        "notes": "",
        "id": "66936dd7df292072096057dbc0efa519"
    },
    {
        "author": "李处全",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "楼观数南国，烟雨压东州。",
            "溪山雄胜，天开图画肖瀛洲。",
            "我破瀛洲客梦，来剖仙洲符竹，乐岁又云秋。",
            "聊作幻师戏，肯遗后人愁。",
            "趁佳时，招我辈，共凝眸。",
            "君侯胸次邱壑，意匠付冥搜。",
            "刻日落成华栋，对月难并清景，千丈素光流。",
            "老子兴何极，小子趣觥筹。"
        ],
        "notes": "",
        "id": "43aa002e76e72e3dbf0886647880cdda"
    },
    {
        "author": "李处全",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "今夕定何夕，今夕岁还除。",
            "团栾儿女，尽情灯火照围炉。",
            "但惜年从节换，便觉身随日老，踪迹尚沈浮。",
            "万事古如此，聊作旧桃符。",
            "任东风，吹缟鬓，戏臞儒。",
            "韶颜壮齿，背人去似隙中驹。",
            "杯酌犹倾腊酒，漏箭已传春夜，何处不歌呼。",
            "惟愿长穷健，命酹且欢娱。"
        ],
        "notes": "",
        "id": "541e587f47e38175e956b3c4f828303a"
    },
    {
        "author": "李处全",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "飞雪已传信，端叶未分枝。",
            "莫嫌开晚，前月曾付小春期。",
            "谁道梳风洗雨，不许调脂弄粉，容易涴天姿。",
            "眼界未多见，鼻观已先知。",
            "昔西湖，今北客，各从宜。",
            "要渠烂熳，趣得暖律为渠吹。",
            "犹记石亭攀折，浑似扬州观赏，清兴欲寻诗。",
            "三嗅不离手，如得和篇时。"
        ],
        "notes": "",
        "id": "bcb5ead54164c9b7634141adef3df91c"
    },
    {
        "author": "李处全",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "微雨眼明处，春信著南枝。",
            "百花头上消息，为我赴襟期。",
            "松下凌霜古干，竹外横窗疏影，同是翠寒姿。",
            "唤取我曹赏，莫使俗流知。",
            "对风前，看雪后，总相宜。",
            "碧天如洗，何许羌笛月边吹。",
            "一段出群标格，合得水仙兄事，千古豫章诗。",
            "鼎鼐付佳实，终待梦秋时。"
        ],
        "notes": "",
        "id": "3897a4094f26be8aff8b9d0ea8bf86fe"
    },
    {
        "author": "李处全",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "春事已如许，柳眼早依依。",
            "故园桃李何似，芳蕊想团枝。",
            "此地嵩高名里，信美元非吾土。",
            "清梦绕瀍洢。",
            "扶杖欲行乐，还使我心悲。",
            "对琴书，歌一阕，引千卮。",
            "昔曾击楫，今日投老叹吾衰。",
            "睡起推窗凝睇，失喜柔桑微绿，便拟作春衣。",
            "搔首长吟处，此意有谁知。"
        ],
        "notes": "",
        "id": "b96d8da19baa74b9c2576581844e8082"
    },
    {
        "author": "李处全",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "落日暝云合，客子意如何。",
            "定知今日，封六巽二弄干戈。",
            "四望际天空阔，一叶凌涛掀舞，壮志未消磨。",
            "为向吴儿道，听我扣舷歌。",
            "我常欲，利剑戟，斩蛟鼍。",
            "胡尘未扫，指挥壮士挽天河。",
            "谁料半生忧患，成就如今老态，白发逐年多。",
            "对此貌无恐，心亦畏风波。"
        ],
        "notes": "",
        "id": "bd4b9e8d2a61bae8110c4d7132781188"
    },
    {
        "author": "李处全",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "明月浸瑶碧，河汉水交流。",
            "偏来照我，知我白发不胜愁。",
            "客里山中三载，枕上人间一梦，曾忆到瀛洲。",
            "矫首蓬壶路，两腋已飕飕。",
            "记扁舟，浮震泽，趁中秋。",
            "垂虹亭上，与客千里快凝眸。",
            "看剑引杯狂醉，饮水曲肱高卧，鹏鷃已同游。",
            "起舞三人耳，横笛唤沙鸥。"
        ],
        "notes": "",
        "id": "8deb532c92694fe9b6d8382a15a2bcb5"
    },
    {
        "author": "李处全",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "上马趣携酒，送客古朱方。",
            "秋风斜日山际，低草见牛羊。",
            "酩酊不知更漏，但见横江白露，清映月如霜。",
            "平睨广寒殿，谁说路歧长。",
            "醉还醒，时起舞，念吾乡。",
            "江山尔尔，回首千载几兴亡。",
            "一笑书生事业，谁信管城居士，不换碧油幢。",
            "好在中冷水，击楫奏伊凉。"
        ],
        "notes": "",
        "id": "77a79f07986063f48fc4b928fff58063"
    },
    {
        "author": "李处全",
        "dynasty": "宋",
        "type": "词",
        "rhythmic": "水调歌头",
        "title": "",
        "preface": "",
        "paragraphs": [
            "金节照南国，画戟壮陪都。",
            "严谯古角霜晓，雄胜压全吴。",
            "葱倩采香古径，缥缈折梅新奏，春事早关渠。",
            "谁识使君意，行乐与民俱。",
            "披绣幌，薰宝篆，引琼酥。",
            "黄堂富暇，宾幕谈笑足欢娱。",
            "看取十行丹诏，遥指五云深处，归路接亨衢。",
            "玉佩映鸳缀，不老奉轩虞。"
        ],
        "notes": "",
        "id": "b6630f71a52a4f97803990c8844ddf05"
    },
    {
        "author": "李处全",
        "dynasty": "宋",
        "type": "词",
        "rhythmic": "江城子",
        "title": "",
        "preface": "",
        "paragraphs": [
            "一番风雨一番凉。",
            "炯秋光。",
            "又重阳。",
            "潇洒东篱，浑学汉宫妆。",
            "今日且须开口笑，花露袅，鬓云香。",
            "泼醅新取淡鹅黄。",
            "趁幽芳。",
            "趣飞觞。",
            "落帽当时，□发少年狂。",
            "万事破除惟有此，尘外客，醉中乡。"
        ],
        "notes": "",
        "id": "29e4f60408096c3117eab4606bd4334d"
    },
    {
        "author": "李处全",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "宋玉应当久断肠。",
            "满城风雨尽重阳。",
            "年年戏马忆吾乡。",
            "催促东篱金蕊放，佳人更绣紫萸囊。",
            "白衣才到共飞觞。"
        ],
        "notes": "",
        "id": "7d97040f4a69b80ee9069c9c55aefc7b"
    },
    {
        "author": "李处全",
        "dynasty": "宋",
        "type": "词",
        "rhythmic": "满庭芳",
        "title": "",
        "preface": "",
        "paragraphs": [
            "乳燕将雏，啼莺求友，江南梅子黄时。",
            "欲晴还雨，烟外看成丝。",
            "迎袂风来梦陇，吹饼饵、香入书帷。",
            "行吟处，溪翁说我，不似去年衰。",
            "方池。",
            "荷出水，朱榴倚槛，粉箨穿篱。",
            "有吾曹我辈，把酒寻诗。",
            "醉去黑甜一枕，炉烟袅、花影斜晖。",
            "家山乐，南窗寄傲，唯有晦庵知。"
        ],
        "notes": "",
        "id": "2e7f49d13b90776b3b625200429cefff"
    },
    {
        "author": "李处全",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "清晓高堂，春晚处、旧红新绿。",
            "耸曩昔、蟠桃初种，更并潭菊。",
            "强健老人松下鹤，森荣孙子霜中竹。",
            "看共持、寿斝祝期颐，倾醽醁。",
            "烘晴昼，炉烟馥。",
            "连永夜，笙歌簇。",
            "喜一时欢意，何人兼足。",
            "早愿诸甥成宅相，便从明岁开汤沐。",
            "向年年、今日度新腔，调仙曲。"
        ],
        "notes": "",
        "id": "ae33830cc630ab3a82f156972a1e725a"
    },
    {
        "author": "李处全",
        "dynasty": "宋",
        "type": "词",
        "rhythmic": "玉楼春",
        "title": "",
        "preface": "",
        "paragraphs": [
            "年光箭脱无留计。",
            "才过立春还守岁。",
            "要知一岁已寻侬，听打个惊人喷嚏。",
            "椒盘荐寿休辞醉。",
            "坐听爆竹浑无寐。",
            "明朝末后饮屠苏，白发从渠相点缀。"
        ],
        "notes": "",
        "id": "7f9723c89a42ecdcc6ad5211209b0019"
    },
    {
        "author": "李处全",
        "dynasty": "宋",
        "type": "词",
        "rhythmic": "生查子",
        "title": "",
        "preface": "",
        "paragraphs": [
            "温柔属东西，和冷经三五。",
            "几夜德星明，果应荀陈聚。",
            "分虎屈雄姿，展骥淹遐步。",
            "除诏已涂芝，便看朝天去。"
        ],
        "notes": "",
        "id": "55ebe006984c5746741394266c64ddd5"
    },
    {
        "author": "李处全",
        "dynasty": "宋",
        "type": "词",
        "rhythmic": "生查子",
        "title": "",
        "preface": "",
        "paragraphs": [
            "庭户小光中，帘幕秋光里。",
            "曲沼绮疏横，几处新妆洗。",
            "红脸露轻匀，翠袖风频倚。",
            "鸾鉴不须开，自有窗前水。"
        ],
        "notes": "",
        "id": "1bc222c66edc1f8e1a664417c1f8f923"
    },
    {
        "author": "李处全",
        "dynasty": "宋",
        "type": "词",
        "rhythmic": "相见欢",
        "title": "",
        "preface": "",
        "paragraphs": [
            "新凉襟袂冷然。",
            "乍晴天。",
            "风送谁家羌管、月便娟。",
            "云散尽，秋空碧，玉钩悬。",
            "洗耳时听三弄、等团圆。"
        ],
        "notes": "",
        "id": "a5810024efc9cc12766139200949c9ae"
    },
    {
        "author": "李处全",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "四时皆有司花女。",
            "杪秋犹见花如许。",
            "想得紫金丹。",
            "工夫造化间。",
            "春莺留弱羽。",
            "更渍蔷薇露。",
            "莫取落英餐。",
            "留供醉眼看。"
        ],
        "notes": "",
        "id": "104f57936178b779e181d0fe052d5901"
    },
    {
        "author": "李处全",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "晦庵老子修行久。",
            "问禅金粟曾回首。",
            "截竹是禅机。",
            "吹破粟玉枝。",
            "西湖秋好处。",
            "承得昭阳露。",
            "香透月轮低。",
            "来薰打坐时。"
        ],
        "notes": "",
        "id": "d548e1d834c479614ca655df4640f54b"
    },
    {
        "author": "李处全",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "杜鹃只管催归去。",
            "知渠教我归何处。",
            "故国泪生痕。",
            "那堪枕上闻。",
            "严装吾已具。",
            "泛宅吴中路。",
            "弭棹唤东邻。",
            "江东日暮云。"
        ],
        "notes": "",
        "id": "5edafdede2bd5bb6ae6cd1da1cdf6ab4"
    },
    {
        "author": "李处全",
        "dynasty": "宋",
        "type": "词",
        "rhythmic": "蓦山溪",
        "title": "",
        "preface": "",
        "paragraphs": [
            "梨花过雨，已是春强半。",
            "花恼欲颠狂，兴浑在、秋千架畔。",
            "搔头无语，斜日上帘栊，飞上下，语呢喃，又见双双燕。",
            "鱼吹细浪，镜面摇歌扇。",
            "籍草倒芳尊，亲香茵、落红千片。",
            "追奔蜗角，回首醉初醒，逢节物，且欢娱，莫待流年换。"
        ],
        "notes": "",
        "id": "e247e62d9b57ff91a4c6fee621baf23f"
    },
    {
        "author": "李处全",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "南国一分春色，东窗八面光风。",
            "女兄欢笑酒尊同。",
            "满眼儿孙群从。",
            "但愿年逾百岁，何妨时醉千锺。",
            "朱颜绿发照青铜。",
            "要看如龙如凤。"
        ],
        "notes": "",
        "id": "6940660f24265fa2c7d50c2553dc078c"
    },
    {
        "author": "李处全",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "婥婥妆楼红袖，亭亭将阃青油。",
            "东皇天巧世无俦。",
            "定有司花妙手。",
            "十里香风晓霁，千家绮陌春游。",
            "竹西路转古扬州。",
            "歌吹只应如旧。"
        ],
        "notes": "",
        "id": "5ed9f75012f3927505667afe78ccbb75"
    },
    {
        "author": "李处全",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "窗户风薰端午，楼台月满中秋。",
            "阴晴寒暑总无忧。",
            "几事不如重九。",
            "落帽何羞种种，看山都付悠悠。",
            "黄花已作醉乡游。",
            "梦觉黄花在手。"
        ],
        "notes": "",
        "id": "11fec4adcdaaaecdaea173c2605b3f6f"
    },
    {
        "author": "李处全",
        "dynasty": "宋",
        "type": "词",
        "rhythmic": "诉衷情",
        "title": "",
        "preface": "",
        "paragraphs": [
            "疏烟明淡雨膏如。",
            "青入烧痕初。",
            "开到无言桃李，春事喜敷腴。",
            "随杖履，有琴书。",
            "酒盈壶。",
            "风前花下，睡起醒时，著我篮舆。"
        ],
        "notes": "",
        "id": "d3c19d5f6d469f878a42c1602bb78bc0"
    },
    {
        "author": "李处全",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "心事知谁许。",
            "政吾曹、摛辞弄翰，邀凉蠲暑。",
            "节物於人俱可喜，今夕渠偏媚妩。",
            "笑曝腹、书生风度。",
            "河鼓天孙非世俗，纵惊云、急雨休轻诉。",
            "忆倾盖，便如故。",
            "良辰欢意宽离绪。",
            "称仙家、瑶台缥缈，霓裳掀举。",
            "应想尘寰空怅望，月路谁曾隔阻。",
            "是处有、绮窗朱户。",
            "我爱五湖烟水阔，待扁舟，寻到搘机处。",
            "访婺女，共嬃女。"
        ],
        "notes": "",
        "id": "ea0a125e3bd69cf33dd996eed27be64e"
    },
    {
        "author": "李处全",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "秋意生何许。",
            "对玉钩、微云避舍，素风吹暑。",
            "银汉桥成天路稳，乾鹊声声媚妩。",
            "送仙杖、年年须度。",
            "离合悲欢多少话，想今宵、缱绻难深诉。",
            "千古恨，无新故。",
            "聊须作意成欢绪。",
            "为佳时、金针戏把，翠觞频举。",
            "莫念匆匆轻掺袂，天上元无间阻。",
            "况好是、新凉庭户。",
            "倦客天涯磋老大，趁珠帘、绣额高楼处。",
            "乞些巧，调儿女。"
        ],
        "notes": "",
        "id": "fde933f90e1ac111b43eb419e4424130"
    },
    {
        "author": "李处全",
        "dynasty": "宋",
        "type": "词",
        "rhythmic": "醉蓬莱",
        "title": "",
        "preface": "",
        "paragraphs": [
            "政馀春眷眷，首夏骎骎，清和时候。",
            "晓色曈昽，瑞霭凝轩牖。",
            "著子青梅，袅枝红药，物物俱情厚。",
            "绿倚朱弦，檀槽铁拨，华堂称寿。",
            "季父高怀，庆锺吾姊，富贵长年，自应兼有。",
            "更看诸郎，谢砌芝兰秀。",
            "蚤晚成名，雁行亲膝，无忌胜如舅。",
            "沆瀣朝霞，蓬莱弱水，酿为春酒。"
        ],
        "notes": "",
        "id": "356a3488158ae4e8aeb2eec5653ab5eb"
    },
    {
        "author": "李处全",
        "dynasty": "宋",
        "type": "词",
        "rhythmic": "阮郎归",
        "title": "",
        "preface": "",
        "paragraphs": [
            "佳人偏爱菊花天。",
            "玉钗金附蝉。",
            "歌声缥缈紫云边。",
            "博山沈水烟。",
            "须斗酒，泛觥船。",
            "乃翁能百篇。",
            "高堂此会看年年。",
            "夜深人醉眠。"
        ],
        "notes": "",
        "id": "867d81efbea7b2555cf415d8bfbea25b"
    },
    {
        "author": "李处全",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "缥缈危楼百尺雄。",
            "淡烟疏雨暗帘栊。",
            "偶妨清赏中秋夕，为忆名言玉局翁。",
            "贤达意，古今同。",
            "凉天佳月会相逢。",
            "老蟾一跃三千丈，却唤姮娥驾阆风。"
        ],
        "notes": "",
        "id": "a161d95e8bfd25ad49e54ed82a11bb00"
    },
    {
        "author": "李处全",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "烟雨溟溟趁落成。",
            "只应天欲称佳名。",
            "万丝明灭青山映，匹素浓纤渌水萦。",
            "民亦乐，美能并。",
            "酒杯莫惜十分倾。",
            "要知社下平生志，觞政聊须为主盟。"
        ],
        "notes": "",
        "id": "e468b4110110fb5058a0ca6a1e2a3b5a"
    }
]