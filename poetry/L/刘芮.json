[
    {
        "author": "刘芮",
        "dynasty": "宋",
        "type": "诗",
        "rhythmic": "",
        "title": "和敬夫斜川诗",
        "preface": "",
        "paragraphs": [
            "病著不任事，淹卧心自休。",
            "经时不出门，况复斜川游。",
            "每觌节物换，怳惊时序流。",
            "少年喜追逐，聚散水上鸥。",
            "沈舟枯木伴，风帆春树丘。",
            "我病正尔许，怀念老朋俦。",
            "有酒不能饮，徒有献与酬。",
            "故人酌佳日，亦复我念否。",
            "佳章写怀抱，一读宽百忧。",
            "吾君念远民，归计未易求。"
        ],
        "notes": "",
        "id": "fa2a02db2725545703f55474c1ee04af"
    }
]