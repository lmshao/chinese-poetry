[
    {
        "author": "陆绾",
        "dynasty": "宋",
        "type": "诗",
        "rhythmic": "",
        "title": "游胜法寺兼简深公",
        "preface": "",
        "paragraphs": [
            "道旁有古寺，岿然耸梅林。",
            "迩来衣褐徒，包祸岁月深。",
            "埋伏狡兔穴，啸聚恶木阴。",
            "安得智慧剑，力斩奸邪心。",
            "吾师曹溪流，所在人依钦。",
            "郡邑两交疏，来发云雷音。",
            "初如碎瓦砾，乃见真球琳。",
            "瞽者破其瞽，瘖者破其瘖。",
            "有若鸾凤巢，无复鸱鸮禽。",
            "嗟予困吏役，海岸宜投簪。",
            "扁舟扣禅户，清风满衣襟。",
            "高论松桂间，为师挥玉琴。"
        ],
        "notes": "",
        "id": "a59915c8d5f5df766a0ae1a41e833782"
    }
]