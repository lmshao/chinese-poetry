[
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "寄远辞",
        "preface": "",
        "paragraphs": [
            "过黎阳而遂西兮，烦嘉友之临饯。",
            "道踌躇而屡顾兮，忽背驰而不可挽。",
            "幸介弟之勤我兮，守权舆其益坚。",
            "人情岂其恶逸兮，虑我修涂之易倦。",
            "粲高原与平隰兮，冰雪凛其同践。",
            "山负石以当迳兮，泥飞屐以相溅。",
            "喜招招以卬涉兮，又风涛之交战。",
            "几四载之皆乘兮，初不悟其巳远。",
            "亦既降乎庐阜兮，县尹告以舟办。",
            "谋不主于云梦兮，果若大江之为限。",
            "分渚陆之异遵兮，弟亦曰予将返。",
            "试往阅于千帆兮，前车近其当鉴。",
            "挟忠信以临深兮，犹一觇而色变。",
            "爱我者于是而委去兮，吾然后知所恃之惟天。",
            "宁戒惧之遂忘兮，托命于南公之鸡犬。",
            "舍亲戚与坟墓兮，初岂以易刍豢。",
            "抑甚珍其所怀兮，每欲弃置而未忍。",
            "行四方以经营兮，膂力犹幸其可勉。",
            "荆又用武之国兮，庶几少施乎吾辩。",
            "至天性之燥湿兮，盖终身陋巷而不厌。",
            "非将老无闻之为病兮，且安往而不乐其贫贱。",
            "独夫人之信此兮，跂予望之而不之见。",
            "秋兰何时其可致兮，聊以报乎足茧。"
        ],
        "notes": "",
        "id": "4857ba4b72809b49f2bd8335d8e22f5b"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "送新安守陈郎中赴阙",
        "preface": "",
        "paragraphs": [
            "浙水带天邑，于今如涧瀍。",
            "言从发源处，直到行阙前。",
            "使君仪曹郎，省闱早周旋。",
            "一行领辅郡，奏课十郡先。",
            "是时新雨余，纵缆惊号蝉。",
            "长河无六月，解带风中眠。",
            "乌羽动林莽，马门纳云烟。",
            "村村老农出，寒女一笑嫣。",
            "共谈两岁乐，米粮不论钱。",
            "今日见使君，使君正当年。",
            "还能持节来，莫作长弃捐。",
            "再拜不可留，鼓声催发船。",
            "嗟我寄枌社，弟兄辱知怜。",
            "宦游适四方，从公倘非难。",
            "农人寔怀土，欲见无由缘。",
            "唯因足襦袴，长说使君贤。"
        ],
        "notes": "",
        "id": "bda160345461760fff320820b45c7b1b"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "题贤女铺",
        "preface": "",
        "paragraphs": [
            "许嫁女始字，昔人良所钦。",
            "此身有所属，安得强委禽。",
            "嗟哉乃翁愚，弃盟欲重寻。",
            "死生还复合，世谓遂初心。",
            "谁知彼寒女，义烈动芳襟。",
            "顷来已一惭，厚愧方在今。",
            "正性不负物，临流殒千金。",
            "我来吊丛祠，目眩寒潭深。",
            "凄凉一川上，行客闻知音。"
        ],
        "notes": "",
        "id": "fb1b3ae1ef36c68dc7191f2a8b109180"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "梁寺丞见示过岭新作",
        "preface": "",
        "paragraphs": [
            "凌晨登鬰孤，南走韶阳道。",
            "封疆有申画，山川本怀抱。",
            "公行度塞岭，残雪故未扫。",
            "高情无南北，反谓兹山小。",
            "顷来我尝游，亦觉山媚好。",
            "前贤困远谪，我辈得幽讨。",
            "两崖瞻欲眩，数树攀且绕。",
            "想公哦新诗，千骑转林杪。",
            "衙冠候颜色，约束军声悄。",
            "韶阳古名郡，四十专城早。",
            "重华已千岁，苍石在云表。",
            "鱼龙舞幽壑，遗韵盖可攷。",
            "以兹供抚玩，或可荐寿考。",
            "公余亦时饮，未用绝芳醥。",
            "行行布恩惠，正直神所保。"
        ],
        "notes": "",
        "id": "c866c6dfcc51a5657305b9c4f618530b"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "送赣州守施司谏奉祠归吴兴",
        "preface": "",
        "paragraphs": [
            "去国二千里，叱驭良已勤。",
            "到官一百日，啜菽念所欣。",
            "使君岂常流，早岁承华勋。",
            "螭首有故步，天香带余熏。",
            "时清省谏纸，符竹亦再分。",
            "属者寇虽除，遗民尚惊尘。",
            "公来钤江右，喜气感三军。",
            "下担见施设，果苏雕瘵群。",
            "天姿夙已高，况复勇所闻。",
            "属县但期约，讼庭无放纷。",
            "村团不识吏，处处饱羹芹。",
            "生女戒勿怒，减输劝其耘。",
            "惠术颇次第，归心已乡枌。",
            "小子谬从师，颇尝侍朝曛。",
            "从容进逢掖，惨淡立红裙。",
            "中坐要娱客，所陈金石文。",
            "行装遂如此，何以充栋棼。",
            "人事与天意，嗟予岂须云。",
            "来携谏坡雨，去开崆山云。",
            "多公能摧刚，圣虑已策勋。",
            "行藏吾有命，所愿不忘君。"
        ],
        "notes": "",
        "id": "f1817684f4853cae833662759ba83784"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "送辛殿撰自江西提刑移京西漕",
        "preface": "",
        "paragraphs": [
            "峨峨鬰孤台，下有十万家。",
            "喧呼隘城阙，恋此明使车。",
            "忆公初来时，狂狡啸以哗。",
            "主将失节度，玉音为咨嗟。",
            "一朝出明郎，绣衣对高牙。",
            "持斧自天下，荒山走矛叉。",
            "光腾将星魄，枉矢失惊蛇。",
            "氛雾果尽廓，十州再桑麻。",
            "恩令撰中秘，天笔有褒嘉。",
            "辛氏世多贤，一姓古所夸。",
            "太史善箴阙，伊川知辞华。",
            "谁欤立军门，杖节来要遮。",
            "亦有救折槛，叩头当殿衙。",
            "英风杂文武，公独可肩差。",
            "佩玦善断割，挥毫绝纷葩。",
            "时时有纵舍，惠利亦已遐。",
            "京西故畿甸，傍塞闻悲笳。",
            "明时资餽𫗥，岂减汉褒斜。",
            "勿云易使耳，重地探荆巴。",
            "三节萃一握，眷心良有加。",
            "古来居此人，爱国肯雄夸。",
            "羊祜保至信，陶公戒其奢。",
            "安边有成略，此道未全赊。",
            "公今有才气，功名安可涯。",
            "愿低湖海豪，磨砻益无瑕。",
            "凌烟果何晚，犹有发如鸦。"
        ],
        "notes": "",
        "id": "f7b3f48d18e6bcf872af28187cba5395"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "和汪伯虞求酒",
        "preface": "",
        "paragraphs": [
            "君不见菊潭之水饮可仙，酒旗五星空在天。",
            "此江縠纹更奇绝，投以曲米清如泉。",
            "分甘正拟供低唱，要筑糟台须大匠。",
            "诗人便欲醉千日，欢伯仅堪陪一饷。",
            "曰予此乐未知之，独爱为瓶居井湄。",
            "因君饮兴亦浩荡，梦随骖驾觞瑶池。",
            "昔贤酒尽孤长吸，大似竹枯还欲沥。",
            "明朝秀句传满城，笑指空樽卧墙壁。"
        ],
        "notes": "",
        "id": "ebcc1ed8d06432e6e5753371521ba35f"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "鹿鸣燕礼成贻解元诸友并呈通判寺簿兄及众同官五首  其一",
        "preface": "",
        "paragraphs": [
            "天意欲为雨，川云出相望。",
            "明时揽俊乂，所立固无方。",
            "少小讽二南，美此江汉乡。",
            "猥当兴能职，首辟较艺场。",
            "群儒悦宽简，浩荡出文章。",
            "方观纵壑鱼，忽作抟风翔。",
            "此去升礼闱，旋当对殿廊。",
            "忠言动明主，家国有辉光。"
        ],
        "notes": "",
        "id": "0335c968e07452275c5a000100e2cfd0"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "鹿鸣燕礼成贻解元诸友并呈通判寺簿兄及众同官五首  其二",
        "preface": "",
        "paragraphs": [
            "鹿鸣首宵雅，义取好贤深。",
            "寥寥疑莫续，工席有遗音。",
            "诗言君臣间，不以位相临。",
            "如禽食苹水，有酒方共斟。",
            "从容陈所好，亦复有鸣琴。",
            "庶使峨冠者，洋洋动其心。",
            "愿言解子褐，结绶贯华簪。",
            "真心有相感，千载岂殊今。"
        ],
        "notes": "",
        "id": "0de9f15c22ff07db15ab42bc014cfa9d"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "鹿鸣燕礼成贻解元诸友并呈通判寺簿兄及众同官五首  其三",
        "preface": "",
        "paragraphs": [
            "昔在冯当世，起家冠伦魁。",
            "天衢跃群龙，转见绝足才。",
            "驰誉塞四海，致身近三台。",
            "凄凉城东宅，岁晚就蒿莱。",
            "古来用武地，编简委尘埃。",
            "每见儒冠喜，况逢贤路开。",
            "祝君如冯公，决科亦崔嵬。",
            "终身可师法，正复在轲回。"
        ],
        "notes": "",
        "id": "a45b7ad18dc1be80af44bc6a265aadc9"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "鹿鸣燕礼成贻解元诸友并呈通判寺簿兄及众同官五首  其四",
        "preface": "",
        "paragraphs": [
            "任子众所许，一鸣居上头。",
            "王高两县来，选拔皆其尤。",
            "里行张可贵，月书苏屡优。",
            "向来丁与虞，颇从别驾游。",
            "嗟我爱群才，不间薪与槱。",
            "既为得者喜，岂忘欲旁搜。",
            "鼓箧五百家，要皆儒者流。",
            "相期作邹鲁，过是我何求。"
        ],
        "notes": "",
        "id": "2b7bf80812f444e4d4e3145fdacd1e19"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "鹿鸣燕礼成贻解元诸友并呈通判寺簿兄及众同官五首  其五",
        "preface": "",
        "paragraphs": [
            "士有未就驾，郡守身劝之。",
            "君观汉诏中，有此勤恳词。",
            "由来贤俊人，出处每委蛇。",
            "譬彼未嫁女，深闺秀容姿。",
            "施衿有所适，婉娈终自持。",
            "汉俗尚如此，前世当可知。",
            "勉哉策名者，不但好爵縻。",
            "君臣有明义，行矣方自兹。",
            "惟当秉高节，长副此心期。"
        ],
        "notes": "",
        "id": "1a86376ed1da3a7242926b6ce9ba3320"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "酬任察推惠石耳之作",
        "preface": "",
        "paragraphs": [
            "班嗣不借书，刘棻真好事。",
            "惭君辍汉简，畀我充口耳。",
            "胡为有牵联，苍石乃遭刵。",
            "平生任公子，百犗供钓饵。",
            "坐令天壤间，厌此江海味。",
            "君今效清癯，我更觉软美。",
            "挟书拟从游，梦到沙头市。"
        ],
        "notes": "",
        "id": "6fa59913bafc8d791f00f5a646e8ec05"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "酬寺簿劝农追和渊明见贻",
        "preface": "",
        "paragraphs": [
            "江汉之会，中具五民。",
            "见异而迁，乃丧厥真。",
            "相彼樊山，我行所因。",
            "有闲其壤，问彼居人。",
            "方时清明，家自为稷。",
            "其薮其浸，其动其植。",
            "孰为使民，有田不穑。",
            "亦惟蒲鱼，恃此鲜食。",
            "岁运周回，景躔西陆。",
            "帝籍重开，天颜逾穆。",
            "耕事将起，毋荒游逐。",
            "凡我农官，戒民宜宿。",
            "戒民伊何，美成在久。",
            "譬彼射侯，则求其耦。",
            "驱率慵堕，转缘南亩。",
            "数耘疾收，在而心手。",
            "农亦有书，匪藏金匮。",
            "盍耕如莘，盍馌如冀。",
            "桑荫清好，浊醪日至。",
            "已勤而食，则无所愧。",
            "勿谓此州，远连边鄙。",
            "我疆西北，尽其四履。",
            "风雨顺时，日星循轨。",
            "屡丰作颂，以致归美。"
        ],
        "notes": "",
        "id": "7b7c67aaafe1c1b2d03884cbcb3d1d2f"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "鄂州劝农",
        "preface": "",
        "paragraphs": [
            "国有四民，各分一职。",
            "农次于士，盖尊稼穑。",
            "日出当作，日入乃息。",
            "用天分地，以足衣食。",
            "菖叶初生，于是始耕。",
            "务限既入，农事转急。",
            "禾当播种，乘雨接湿。",
            "高田大豆，榆荚为候。",
            "三月区处，油麻穄黍。",
            "时当警窃，图葺墙宇。",
            "蚕沙麦种，四月收贮。",
            "开渠决窦，以待暴雨。",
            "月建在午，秧苗入土。",
            "女工织作，三伏炎暑。",
            "七月芟草，烧治荒田。",
            "大麦小麦，上戊社前。",
            "禾欲上场，九月涂仓。",
            "缉绩布缕，十月多霜。",
            "冬至埋谷，预试五种。",
            "不宜者轻，宜者则重。",
            "腊月粪地，治碓雕桑。",
            "修治农器，向春则忙。",
            "四时之务，展转相寻。",
            "既有常产，当有常心。",
            "鸡豚兼蓄，枣栗成林。",
            "我念此州，土多冒占。",
            "纷纷刬请，扰扰定验。",
            "雨泽空过，失天之时。",
            "生意不发，失地之脂。",
            "身力不出，枉堕四肢。",
            "于私无益，于官亦亏。",
            "耕既不深，难行根脉。",
            "耘既不勤，众草之宅。",
            "粪若不施，谷不精泽。",
            "收若不速，风雨狼藉。",
            "若能开垦，处处良田。",
            "若能灌溉，岁岁丰年。",
            "古来开亩，广尺深尺。",
            "长亩三条，于中种植。",
            "渐锄陇草，爬土亩中。",
            "苗根日深，耐旱与风。",
            "又有区种，与亩不同。",
            "方深六寸，种禾一丛。",
            "七寸一区，匀如棋局。",
            "区收三升，亩号百斛。",
            "用力既到，所收亦多。",
            "比之漫撒，效验如何。",
            "凡苗之长，全在粪壤。",
            "器欲巧便，牛须肥健。",
            "其或无牛，以人牵犁。",
            "彼此换工，惟在心齐。",
            "游手浮堕，讥笑父祖。",
            "一时之逸，终身之苦。",
            "稍识文字，莫弄官方。",
            "暂然得理，不可为常。",
            "劝尔保身，孝谨无辱。",
            "劝尔居家，省俭常足。",
            "兄弟同心，勿营私曲。",
            "年丰感谢，休厌米谷。",
            "官租未送，莫尝酒肉。",
            "不寻闲事，门户清肃。",
            "粗然不阙，教子习读。",
            "渐入士类，光庇宗族。",
            "岁时礼节，亲隣往复。",
            "孙曾济济，所谓受福。",
            "古有茅容，鸡供母馔。",
            "自将野菜，与客同饭。",
            "张氏九世，同居相爱。",
            "官家亲问，写忍以对。",
            "郄公贫馁，甥姪孤遗。",
            "饭藏两颊，以活两儿。",
            "王丹在乡，亲行农野。",
            "多载酒肴，劝赏勤者。",
            "前贤所为，可以为师。",
            "美哉农者，国之良民。",
            "直道本业，必养其亲。",
            "奸未必富，拙未必贫。",
            "地道无穷，天有冬春。",
            "筋力在己，日用日新。",
            "俯仰求人，莫如求身。"
        ],
        "notes": "",
        "id": "c3221ac51002e75f6a070f93949e1066"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "望梅亭",
        "preface": "",
        "paragraphs": [
            "节物重阳后，风烟庾岭头。",
            "休论梅子雨，才度菊花秋。",
            "翠壁堪横绝，幽亭劝小留。",
            "谋生兄弟拙，一一傍南州。"
        ],
        "notes": "",
        "id": "c8ef556bd861667e8dc5b376483b6676"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "送邕州吴使君",
        "preface": "",
        "paragraphs": [
            "题舆才赴日边程，便拥油幢镇列城。",
            "地望素高唐五管，人才今似汉三明。",
            "时清市骏非无意，岁晏逢花好寄声。",
            "太学英名湖海气，此行持论要平平。"
        ],
        "notes": "",
        "id": "548eb6034ab61f3d07771583864f81fd"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "日涉园次韵五首 虚静堂",
        "preface": "",
        "paragraphs": [
            "华堂清旷隔喧卑，户外春残绿满枝。",
            "好鸟窥簷时下啄，有人燕坐独支颐。"
        ],
        "notes": "",
        "id": "e893a64cedf221417ec488c578041061"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "日涉园次韵五首 息斋",
        "preface": "",
        "paragraphs": [
            "世间谁号最闲忙，强健收身意自凉。",
            "春去扫花时汲井，客来剪韭旋炊粱。"
        ],
        "notes": "",
        "id": "5a737ed72ff97f9a3567fd1820d26546"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "日涉园次韵五首 丹桂轩",
        "preface": "",
        "paragraphs": [
            "丹枝近岁出深宫，合向严宸伴晚枫。",
            "珍重幽轩无俗物，月中根墢日边红。"
        ],
        "notes": "",
        "id": "8cd9b4d0e401cc5893970e353301a08c"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "日涉园次韵五首 茶岩",
        "preface": "",
        "paragraphs": [
            "岩下才经昨夜雷，风炉瓦鼎一时来。",
            "便将槐火煎岩溜，听作松风万壑回。"
        ],
        "notes": "",
        "id": "6b65cfeba49f40dd7569ae2a0df08f04"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "日涉园次韵五首 木瓜坞",
        "preface": "",
        "paragraphs": [
            "山中果树略扶疎，炎帝经中未尽书。",
            "闻道木瓜红胜颊，露枝云叶缀华琚。"
        ],
        "notes": "",
        "id": "86563e1a4390fccf881985c798f6356d"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "奉寄交代通守王兄兼简胡君二首  其一",
        "preface": "",
        "paragraphs": [
            "籍甚王文度，同侪意自亲。",
            "方舟能送我，别驾苦劳人。",
            "属县应如律，山田向食新。",
            "荷花开几许，老子旧凝神。"
        ],
        "notes": "",
        "id": "bf0877ccf941e46b7abba142ba9c8fd7"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "奉寄交代通守王兄兼简胡君二首  其二",
        "preface": "",
        "paragraphs": [
            "有客才相识，乖离又许时。",
            "不愁蓬转远，独恨盖倾迟。",
            "卑薄江南地，青冥岁晚期。",
            "宦游妨意气，直恐负君诗。"
        ],
        "notes": "",
        "id": "6a3383cf17005f849b29ed055e685873"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "题汪氏尊己堂",
        "preface": "",
        "paragraphs": [
            "华屋成来有几年，名因耆旧里中传。",
            "未容极口论臧否，正欲虚心到圣贤。",
            "室有图书人自好，门多车马地还偏。",
            "邕州健笔人争诵，姓字从今到日边。"
        ],
        "notes": "",
        "id": "5aaac2b2ead03489aa337602b2d407d8"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "次韵楚觉先见赠",
        "preface": "",
        "paragraphs": [
            "奏事何能补帝聪，流年早已付天公。",
            "旧闻双剑沦波底，忽有三刀入梦中。",
            "首出诗文为我贺，多惭忧乐与人同。",
            "如君孝友天应报，飞鹤那应久在笼。"
        ],
        "notes": "",
        "id": "1ca78436a8f617700a646019cf2c2a7c"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "闻寺簿燕客因以酒蟹送似有诗见及次韵二首  其一",
        "preface": "",
        "paragraphs": [
            "冠盖追随寂寞滨，绝甘宽我未闲身。",
            "古来把酒持螯者，便作风流一世人。"
        ],
        "notes": "",
        "id": "d1a14f2d66be2dd3e47e475464bd8ae6"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "闻寺簿燕客因以酒蟹送似有诗见及次韵二首  其二",
        "preface": "",
        "paragraphs": [
            "此物湖乡价不论，带糟聊遣荐芳樽。",
            "梦魂忽去浮清霅，唤拨渔舟傍马门。"
        ],
        "notes": "",
        "id": "443407f8eb1988ad8a4172eb234d6f78"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "酬寺簿录示胡康侯戒明仲治郡遗训",
        "preface": "",
        "paragraphs": [
            "别驾游心到古初，时将前辈警公余。",
            "异时治行传青史，名字牵联倘得书。"
        ],
        "notes": "",
        "id": "8d6f91ac0dba3f0547ea8df7c87107ae"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "奉酬李叔勤知县觅抹莉花栽长句",
        "preface": "",
        "paragraphs": [
            "郫令风流太史家，早知抹莉有奇葩。",
            "生嫌众色空尘滓，遍阅余香见等差。",
            "多谢珠玑来坐右，好将根墢到天涯。",
            "蜀江红紫纷披后，初看东南第一花。"
        ],
        "notes": "",
        "id": "b55459553b778c791b9f1a01ac1ec123"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "次韵酬通判刘兄岳阳楼见怀二首  其一",
        "preface": "",
        "paragraphs": [
            "蓄纳深无际，凭临势易高。",
            "青春关气象，白日散风涛。",
            "有野张轩乐，何人续楚骚。",
            "古来川浸在，闲却汉阴槹。"
        ],
        "notes": "",
        "id": "ec07b348133c9c2a528266cde4b33a2f"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "次韵酬通判刘兄岳阳楼见怀二首  其二",
        "preface": "",
        "paragraphs": [
            "鱼龙掀舞后，渺莽记空庭。",
            "地带三苗阔，山传二女灵。",
            "客怀光水月，诗笔妙丹青。",
            "少作扬雄悔，惟思草一经。"
        ],
        "notes": "",
        "id": "25c982d86d77a2282350c99fdc5d5c85"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "次韵和子澄春祠先圣律诗",
        "preface": "",
        "paragraphs": [
            "质明帨洗动轻漪，礼殿巍巍百世师。",
            "伏几亲瞻古人象，陪祠颇杂汉官仪。",
            "诗书自可谋元帅，俎豆何妨示小儿。",
            "春服咏归千古意，只今童冠可无诗。"
        ],
        "notes": "",
        "id": "0ef01e63b2795b0563f292e050de7049"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "春社礼成借用寺簿释奠诗韵呈诸同官",
        "preface": "",
        "paragraphs": [
            "素餐深觉愧涟漪，后稷勾龙实吏师。",
            "平土至今犹有頼，配天在昔盖多仪。",
            "操豚底用勤巫祝，饷黍行看媚妇儿。",
            "海内和平颂声作，登歌还有载芟诗。"
        ],
        "notes": "",
        "id": "7574fc462389e16ad0a5d1f81e4910fd"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "福州赵侍郎开城西古湖以溉田既成冀得致政丞相福公一临于是有唱和之篇二首  其一",
        "preface": "",
        "paragraphs": [
            "湖边飞盖欲谁同，治行人思旧弱翁。",
            "行乐未饶溱水女，咏归应有舞雩童。",
            "闽山影浸烟云动，沧海潮连浦溆空。",
            "欲识元侯疏凿意，君王勤俭正卑宫。"
        ],
        "notes": "",
        "id": "5ee7a46457ac66c506b3a3790285f6e1"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "福州赵侍郎开城西古湖以溉田既成冀得致政丞相福公一临于是有唱和之篇二首  其二",
        "preface": "",
        "paragraphs": [
            "南方春早冻先融，荷臿趋时小异同。",
            "要使齐民知水利，亦如前哲变文风。",
            "四时镜浄登临美，万顷云垂灌溉通。",
            "嗟我一麾江汉上，慨然歆叹似南丰。"
        ],
        "notes": "",
        "id": "3d30ff54a701de732089d09235b51d48"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "宴留尚书致语口号",
        "preface": "",
        "paragraphs": [
            "坐对崆峒帅府开，尚书元是济川材。",
            "才看剑履从天下，倏见旌旗照海来。",
            "兵卫半年虚抱戟，公堂今日共衔杯。",
            "文昌暂照东南地，已觉光辉近上台。"
        ],
        "notes": "",
        "id": "42885b6778d0859197b552ca994107c3"
    },
    {
        "author": "罗愿",
        "dynasty": "宋",
        "type": "诗",
        "rhythmic": "",
        "title": "题木犀",
        "preface": "",
        "paragraphs": [
            "老照轩前翠已空，却惊嘉树巧玲珑。",
            "幽芬自出禅枝外，圆相长标法窟中。",
            "过客莫辞三宿恋，道人已费十年工。",
            "要须共结团栾坐，赏尽清秋面面风。"
        ],
        "notes": "",
        "id": "86f344470479ed753f5a9c97098b45dc"
    }
]