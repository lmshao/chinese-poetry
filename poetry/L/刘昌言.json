[
    {
        "author": "刘昌言",
        "dynasty": "宋",
        "type": "诗",
        "rhythmic": "",
        "title": "钓台  其一",
        "preface": "",
        "paragraphs": [
            "汉业中微炎祚衰，四海奸豪窃神器。",
            "南阳龙虎方鬭争，赤伏真人正天位。",
            "先生高隠来富春，耕耒青山自如意。",
            "一竿渔钓乐幽深，七里溪光弄苍翠。",
            "朝中天子思故人，物色寰中引其类。",
            "先生独步衣羊裘，咳唾浮云轻富贵。",
            "足加帝腹傍无人，星动天文失躔次。",
            "卓哉光武真圣君，终使狂奴毕高志。",
            "云台千尺尽功臣，谁肯回顾钓台地。"
        ],
        "notes": "",
        "id": "f03b6112f4aaf74f77871346d817eb0a"
    },
    {
        "author": "刘昌言",
        "dynasty": "宋",
        "type": "诗",
        "rhythmic": "",
        "title": "钓台  其二",
        "preface": "",
        "paragraphs": [
            "不会持竿意，由来善一身。",
            "何如事天子，就削汉功臣。",
            "乱木凋云际，幽禽散水滨。",
            "空余台下月，千载属渔人。"
        ],
        "notes": "",
        "id": "d750b82b4573d3f13e70403b8ccef32d"
    },
    {
        "author": "刘昌言",
        "dynasty": "宋",
        "type": "诗",
        "rhythmic": "",
        "title": "上吕相公",
        "preface": "",
        "paragraphs": [
            "重名清望徧华夷，恐是神仙不可知。",
            "一举首登龙虎榜，十年身到凤凰池。",
            "庙堂只是无言者，门馆长如未贵时。",
            "除却洛京居守外，圣朝贤相复书谁。"
        ],
        "notes": "",
        "id": "8d99da93d718e6c052c7ce2acaabcf7c"
    },
    {
        "author": "刘昌言",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "惟有夜来蝴蝶梦，翩翩飞入刺桐花。"
        ],
        "notes": "",
        "id": "deaf3ce1cad021fca2f803338f6629a9"
    }
]