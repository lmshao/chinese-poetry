[
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 浸种",
        "preface": "",
        "paragraphs": [
            "谿头夜雨足，门外春水生。",
            "筠篮浸浅碧，嘉谷抽新萌。",
            "西畴将有事，耒耜随晨兴。",
            "只鸡祭句芒，再拜祈秋成。"
        ],
        "notes": "",
        "id": "774051c477255d325841193067485ba1"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 耕",
        "preface": "",
        "paragraphs": [
            "东皋一犂雨，布谷初催耕。",
            "绿野暗春晓，乌犍苦肩赪。",
            "我衔劝农字，杖策东郊行。",
            "永怀历山下，法事关圣情。"
        ],
        "notes": "",
        "id": "05061ee659616f084cd95b4cfa729e34"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 杷耨",
        "preface": "",
        "paragraphs": [
            "雨笠冒宿雾，风蓑拥春寒。",
            "破块得甘霔，啮塍浸微澜。",
            "泥深四蹄重，日暮两股酸。",
            "谓彼牛后人，著鞭无作难。"
        ],
        "notes": "",
        "id": "deaada5f2c692bbda0117667fad1dd1c"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 耖",
        "preface": "",
        "paragraphs": [
            "脱绔下田中，盎浆著塍尾。",
            "巡行遍畦畛，扶耖均泥滓。",
            "迟迟春日斜，稍稍樵歌起。",
            "薄暮佩牛归，共浴前谿水。"
        ],
        "notes": "",
        "id": "7fa1e597dfb33324a8cf628718f6c63a"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 碌碡",
        "preface": "",
        "paragraphs": [
            "力田巧机事，利器由心匠。",
            "翩翩转圜枢，衮衮鸣翠浪。",
            "三春欲尽头，万顷平如掌。",
            "渐暄牛已喘，长怀丙丞相。"
        ],
        "notes": "",
        "id": "783bfa631a47df029a85480be0a6a94e"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 布秧",
        "preface": "",
        "paragraphs": [
            "旧谷发新颖，梅黄雨生肥。",
            "下田初播殖，却行手奋挥。",
            "明朝望平畴，绿针刺风漪。",
            "审此一寸根，行作合穗期。"
        ],
        "notes": "",
        "id": "752142e8a326ca3d3e8709e5fb910d02"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 淤荫",
        "preface": "",
        "paragraphs": [
            "杀草闻吴儿，洒灰传自祖。",
            "田田皆沃壤，泫泫流膏乳。",
            "塍头乌啄泥，谷口鸠唤雨。",
            "敢望稼如云，工夫盖如许。"
        ],
        "notes": "",
        "id": "1189a925103d0dc02b270cdee341c15f"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 拔秧",
        "preface": "",
        "paragraphs": [
            "新秧初出水，渺渺翠毯齐。",
            "清晨且拔擢，父子争提携。",
            "既沐青满握，再栉根无泥。",
            "及时趁芒种，散著畦东西。"
        ],
        "notes": "",
        "id": "979c72ce6359394d746b47773a265daa"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 插秧",
        "preface": "",
        "paragraphs": [
            "晨雨麦秋润，午风槐夏凉。",
            "谿南与谿北，啸歌插新秧。",
            "抛掷不停手，左右无乱行。",
            "我将教秧马，代劳民莫忘。"
        ],
        "notes": "",
        "id": "e7bb55a15d2c6757a69df2d4bcbc12c6"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 一耘",
        "preface": "",
        "paragraphs": [
            "时雨既已降，良苗日怀新。",
            "去草如去恶，务令尽陈根。",
            "泥蟠任犊鼻，膝行生浪纹。",
            "眷惟圣天子，傥亦思鸟耘。"
        ],
        "notes": "",
        "id": "6704917786910dabd5a71e4627647a9f"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 二耘",
        "preface": "",
        "paragraphs": [
            "解衣日炙背，戴笠汗濡首。",
            "敢辞冒炎蒸，但欲去莨莠。",
            "壶浆与箪食，亭午来饷妇。",
            "要儿知稼穑，岂曰事携幼。"
        ],
        "notes": "",
        "id": "50a50965724d6d07fbb1e4b2939a29ad"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 三耘",
        "preface": "",
        "paragraphs": [
            "农田亦甚劬，三复事耘耔。",
            "经年苦艰食，喜见苗薿薿。",
            "老农念一饱，对此出馋水。",
            "愿天均雨旸，满野如云委。"
        ],
        "notes": "",
        "id": "a07169e03dfc0c3ba57cc5baf338a72c"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 灌溉",
        "preface": "",
        "paragraphs": [
            "揠苗鄙宋人，抱瓮惭蒙庄。",
            "何如衔尾鸦，倒流竭池塘。",
            "𫁂䅉舞翠浪，籧篨生昼凉。",
            "斜阳耿衰柳，笑歌闲女郎。"
        ],
        "notes": "",
        "id": "2156bc0adef226963442341bfc97a2b4"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 收刈",
        "preface": "",
        "paragraphs": [
            "田家刈获时，腰镰竞仓卒。",
            "霜浓手龟坼，日永身罄折。",
            "儿童行拾穗，风色凌短褐。",
            "欢呼荷担归，望望屋山月。"
        ],
        "notes": "",
        "id": "28bd6cfd68579697c7f7411d00395b41"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 登场",
        "preface": "",
        "paragraphs": [
            "禾黍已登场，稍觉农事优。",
            "黄云满高架，白水空西畴。",
            "用此可卒岁，愿言免防秋。",
            "太平本无象，村舍炊烟浮。"
        ],
        "notes": "",
        "id": "06984714c1ed4615cf0390583f7ce5a6"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 持穗",
        "preface": "",
        "paragraphs": [
            "霜时天气佳，风劲木叶脱。",
            "持穗及此时，连枷声乱发。",
            "黄鸡啄遗粒，乌鸟喜聒聒。",
            "归家抖尘埃，夜屋烧榾柮。"
        ],
        "notes": "",
        "id": "ba98c7c1253ef75d207e01f64516d042"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 簸扬",
        "preface": "",
        "paragraphs": [
            "临风细扬簸，糠粃零风前。",
            "倾泻雨声碎，把玩玉粒圆。",
            "短裙箕帚妇，收拾亦已专。",
            "岂图较斗升，未敢忘凶年。"
        ],
        "notes": "",
        "id": "68351b099167f407a1ad900b611f7dee"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 砻",
        "preface": "",
        "paragraphs": [
            "推挽人摩肩，展转石砺齿。",
            "殷床作春雷，旋风落云子。",
            "有如布山川，部娄势相峙。",
            "前时斗量珠，满眼俄有此。"
        ],
        "notes": "",
        "id": "53c913876165ab16de79b0943bb4c2ac"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 舂碓",
        "preface": "",
        "paragraphs": [
            "娟娟月过墙，簌簌风吹叶。",
            "田家当此时，村舂响相答。",
            "行闻炊玉香，会见流匙滑。",
            "更须水转轮，地碓劳蹴蹋。"
        ],
        "notes": "",
        "id": "db46e6bdb503ee93bdb062b568d30a74"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 籭",
        "preface": "",
        "paragraphs": [
            "茅檐闲杵臼，竹屋细籭簸。",
            "照人珠琲光，奋臂风雨过。",
            "计功初不浅，饱食良自贺。",
            "西邻华屋儿，醉饱正高卧。"
        ],
        "notes": "",
        "id": "f779a4c615985d44ce654d34f46cb485"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "耕图二十一首 入仓",
        "preface": "",
        "paragraphs": [
            "天寒牛在牢，岁暮粟入庾。",
            "田父有余乐，炙背卧檐庑。",
            "却愁催赋租，胥吏来旁午。",
            "输官王事了，索饭儿叫怒。"
        ],
        "notes": "",
        "id": "1ff50a1d518e57fbd19c98ae81955799"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 浴蚕",
        "preface": "",
        "paragraphs": [
            "农桑将有事，时节过禁烟。",
            "轻风归燕日，小雨浴蚕天。",
            "春衫卷缟袂，盆池弄清泉。",
            "深宫想斋戒，躬桑率民先。"
        ],
        "notes": "",
        "id": "fb2536bee64888e68aee83b6da9f73b8"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 下蚕",
        "preface": "",
        "paragraphs": [
            "谷雨无几日，谿山暖风高。",
            "华蚕初破壳，落纸细于毛。",
            "柔桑摘蝉翼，簌簌才容刀。",
            "茅檐纸窗明，未觉眼力劳。"
        ],
        "notes": "",
        "id": "5540ef1fccb0109c523d54fcba6efa59"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 喂蚕",
        "preface": "",
        "paragraphs": [
            "蚕儿初饭时，桑叶如钱许。",
            "扳条摘鹅黄，藉纸观蚁聚。",
            "屋头草木长，窗下儿女语。",
            "日长人颇闲，针线随缉补。"
        ],
        "notes": "",
        "id": "224d2acfb5e0d5eefd5a672e9ad1d5f0"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 一眠",
        "preface": "",
        "paragraphs": [
            "蚕眠白日静，鸟语青春长。",
            "抱胫聊假寐，孰能事梳妆。",
            "水边多丽人，罗衣蹋春阳。",
            "春阳无限思，岂知问农桑。"
        ],
        "notes": "",
        "id": "704c482485a812a4528ca6d404c78f24"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 二眠",
        "preface": "",
        "paragraphs": [
            "吴蚕一再眠，竹屋下帘幕。",
            "拍手弄婴儿，一笑姑不恶。",
            "风来麦秀寒，雨过桑沃若。",
            "日高蚕未起，谷鸟鸣百箔。"
        ],
        "notes": "",
        "id": "8584ba029f5d3381001e11d5c344ba13"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 三眠",
        "preface": "",
        "paragraphs": [
            "屋里蚕三眠，门前春过半。",
            "桑麻绿阴合，风雨长檠暗。",
            "叶底虫丝繁，卧作字画短。",
            "偷闲一枕肱，梦与杨花乱。"
        ],
        "notes": "",
        "id": "e9590e272ca77ea49ffbb1ecad962d26"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 分箔",
        "preface": "",
        "paragraphs": [
            "三眠三起余，饱叶蚕局促。",
            "众多旋分箔，早晚磓满屋。",
            "郊原过新雨，桑柘添浓绿。",
            "竹闲快活吟，惭愧麦饱熟。"
        ],
        "notes": "",
        "id": "b4c68ef1d9e36a1a1d6fc1beda64dd31"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 采桑",
        "preface": "",
        "paragraphs": [
            "吴儿歌采桑，桑下青春深。",
            "邻里讲欢好，逊畔无欺侵。",
            "筠篮各自携，筠梯高倍寻。",
            "黄鹂饱紫葚，哑咤鸣绿阴。"
        ],
        "notes": "",
        "id": "bf2fa99a4c25600d84a4a2c7f14b7138"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 大起",
        "preface": "",
        "paragraphs": [
            "盈箱大起时，食桑声似雨。",
            "春风老不知，蚕妇忙如许。",
            "呼儿刈青麦，朝饭已过午。",
            "妖歌得绫罗，不易青裙女。"
        ],
        "notes": "",
        "id": "188553999b0f7c082ec3ca0ea9e2aeed"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 捉绩",
        "preface": "",
        "paragraphs": [
            "麦黄雨初足，蚕老人愈忙。",
            "辛勤减眠食，颠倒著衣裳。",
            "丝肠映绿叶，练练金色光。",
            "松明照夜屋，杜宇啼东冈。"
        ],
        "notes": "",
        "id": "2edc8c69f07595b27bbb342ca9152247"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 上簇",
        "preface": "",
        "paragraphs": [
            "采采绿叶空，翦翦白茅短。",
            "撒簇轻放手，蚕老丝肠嫩。",
            "山市浮晴岚，风日作妍暖。",
            "会看茧如瓮，累累光眩眼。"
        ],
        "notes": "",
        "id": "a8619961f689d814c0863bdcc3e870bd"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 炙箔",
        "preface": "",
        "paragraphs": [
            "峩峩𦶟薪炭，重重下帘幕。",
            "初出虫结网，遽若雪满箔。",
            "老翁不胜勤，候火珠汗落。",
            "得闲儿女子，困卧呼不觉。"
        ],
        "notes": "",
        "id": "75af4756b36dffb0bfd3b7d6c4b460b8"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 下簇",
        "preface": "",
        "paragraphs": [
            "晴明开雪屋，门巷排银山。",
            "一年蚕事办，下簇春向阑。",
            "邻里两相贺，翁媪一笑欢。",
            "后妃应献茧，喜色开天颜。"
        ],
        "notes": "",
        "id": "32b75139f99ee98d1bd48081605db256"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 择茧",
        "preface": "",
        "paragraphs": [
            "大茧至八蚕，小茧止独蛹。",
            "茧衣绕指柔，收拾拟何用。",
            "冬来作缥絖，与儿御寒冻。",
            "衣帛非不能，债多租税重。"
        ],
        "notes": "",
        "id": "b8b63664c7a61520d9037eda6a79ea2f"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 窖茧",
        "preface": "",
        "paragraphs": [
            "盘中水晶咸，井上梧桐叶。",
            "陶器固封泥，窖茧过旬浃。",
            "门前春水生，布谷催畚锸。",
            "明朝蹋缫车，车轮缠白氎。"
        ],
        "notes": "",
        "id": "f889cb417e49dc179692a817384b44a8"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 缫丝",
        "preface": "",
        "paragraphs": [
            "连村煮茧香，解事谁家娘。",
            "盈盈意媚灶，拍拍手探汤。",
            "上盆颜色好，转轴头绪长。",
            "晚来得少休，女伴语隔墙。"
        ],
        "notes": "",
        "id": "9d5bd78e11f03804706bd02664f3e4a5"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 蚕蛾",
        "preface": "",
        "paragraphs": [
            "蛾初脱缠缚，如蝶栩栩然。",
            "得偶粉翅光，散子金粟圜。",
            "岁月判悠悠，种嗣期绵绵。",
            "送蛾临远水，早归属明年。"
        ],
        "notes": "",
        "id": "c58704fbf744f6bae1ad5fb07c82bc5d"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 祝谢",
        "preface": "",
        "paragraphs": [
            "春前作蚕市，盛事传西蜀。",
            "此邦享先蚕，再拜丝满目。",
            "马革裹玉肌，能神不为辱。",
            "虽云事渺茫，解与民为福。"
        ],
        "notes": "",
        "id": "c9c3ceb22f27ddaeb4be849a9ee4dd66"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 络丝",
        "preface": "",
        "paragraphs": [
            "儿夫督机丝，输官趁时节。",
            "向来催租瘢，正为坐逾越。",
            "朝来掉籰勤，宁复辞腕脱。",
            "辛勤夜未眠，败屋灯明灭。"
        ],
        "notes": "",
        "id": "3f21efbf5c1572869437009198a369bb"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 经",
        "preface": "",
        "paragraphs": [
            "素丝头绪多，羡君好安排。",
            "青鞋不动尘，缓步交去来。",
            "眽眽意欲乱，眷眷首重回。",
            "王言正如丝，亦付经纶才。"
        ],
        "notes": "",
        "id": "aa89d45f6e65d0aac236cfa6ea62b8ec"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 纬",
        "preface": "",
        "paragraphs": [
            "浸纬供织作，寒女两髻丫。",
            "缱绻一缕丝，成就百种花。",
            "弄水春笋寒，卷轮蟾影斜。",
            "人闲小阿香，晴空转雷车。"
        ],
        "notes": "",
        "id": "adf8dfdc65fc31ff8266ea6f0745c359"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 织",
        "preface": "",
        "paragraphs": [
            "青镫映帏幙，络纬鸣井栏。",
            "轧轧挥素手，风露凄已寒。",
            "辛勤度几梭，始复成一端。",
            "寄言罗绮伴，当念麻苎单。"
        ],
        "notes": "",
        "id": "3e9d90882f9aaef5f6267be35194dafa"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 攀花",
        "preface": "",
        "paragraphs": [
            "时态尚新巧，女工慕精勤。",
            "心手暗相应，照眼花纷纭。",
            "殷勤挑锦字，曲折读回文。",
            "更将无限思，织作雁背云。"
        ],
        "notes": "",
        "id": "00dd335ca37f08a1340470386ac735e2"
    },
    {
        "author": "楼璹",
        "dynasty": "宋",
        "type": "诗",
        "rhythmic": "",
        "title": "织图二十四首 翦帛",
        "preface": "",
        "paragraphs": [
            "低眉事机杼，细意把刀尺。",
            "盈盈彼美人，翦翦其束帛。",
            "输官给边用，辛苦何足惜。",
            "大胜汉缭绫，粉涴不再著。"
        ],
        "notes": "",
        "id": "5def90cc383706a2afa0944ef5704ca4"
    }
]