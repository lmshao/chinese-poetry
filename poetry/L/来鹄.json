[
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "圣政纪颂",
        "preface": "",
        "paragraphs": [
            "三皇不书，五帝不纪。",
            "有圣有神，风销日已。",
            "何教何师，生来死止。",
            "无典无法，顽肩奡比。",
            "三皇实作，五帝实治。",
            "成天造地，不昏不圯。",
            "言得非排，文得圣齿。",
            "表表如见者，莫若乎史。",
            "是知朴绳休结，正简斯若。",
            "君诰臣箴，觚编毫络。",
            "前书后经，规善鉴恶。",
            "国之大章，如何寝略。",
            "呜呼！贞观多吁，永徽多俞。",
            "廷日发论，殿日发谟。",
            "牙孽不作，鸟鼠不除。",
            "论出不盖，谟行不纡。",
            "楹然史臣，蛇然史裾。",
            "瞠瞠而视，逶逶而窭。",
            "翘笔当面，决防纳污。",
            "不梏尔智，不息我愚。",
            "执言直注，史文直敷。",
            "故得粲粲朝典，落落廷謇。",
            "圣牍既多，尧风不浅。",
            "颂编坦轴，君出臣显。",
            "若俨见旒，若俯见冕。",
            "无闲殿旷廷，无尸安素宴。",
            "三皇不亡，五帝不翦。",
            "太宗得之，史焉斯展。",
            "暨乎后相图身，天子专问。",
            "我独以言，史不得近。",
            "丘明见嫌，倚相在摈。",
            "秉笔如今，随班不进。",
            "班退史归，枉然畴依。",
            "奏问莫覩，嘉谟固稀。",
            "取彼诰命，禄为国肥。",
            "炯哉时皇，言必成章。",
            "德宣五帝，道奥三皇。",
            "如何翌臣，嚵肉嗜𥁃。",
            "觜距磨抉，楅衡拘长。",
            "控截僚位，占护阳光。",
            "垣私藩已，远史廋唐。",
            "俾德音嘉访，默缩暗亡。",
            "咽典噤法，盖圣笼昌。",
            "曷以致此，史文不张。",
            "后必非笑，将来否臧。",
            "谓乎殿空扆逸，朝懵廷荒。",
            "不知奸蔽，文失汪洋。",
            "有贞观业，有永徽纲。",
            "亦匿匪见，亦寝匪彰。",
            "赖有后臣，斯言不佞。",
            "伊尹直心，太甲须圣。",
            "事既可书，史何不命。",
            "乃具前欺，大陈不敬。",
            "曰逐史之喻，请以物竝。",
            "且十夫树杨，一夫欲竞。",
            "栽既未牢，摒岂能盛。",
            "帝业似栽，逐史似摒。",
            "穆宗怃然，若疚若蒏。",
            "昔何臣斯，隐我祖正。",
            "不传亲问，不写密诤。",
            "孰示来朝，以光神政。",
            "由是天呼震吸，征奔召急。",
            "史题笔来，叱廷而入。",
            "端耳抗目，不㧑不挹。",
            "獬豸侧头，螭蚪摆湿。",
            "握管绝怡，当殿而立。",
            "君也尽问，臣也倒诚。",
            "磊磊其事，镗镗其声。",
            "大何不显，细何不明。",
            "语未绝绪，史已录成。",
            "谓之何书，以政纪名。",
            "伊纪清芬，可昭典坟。",
            "古师官鸟，昔圣官云。",
            "方之我后，录里书分。",
            "录有君法，书有君文。",
            "君法君文，在圣政纪云。",
            "殿无闲时，廷无旷日。",
            "云诹波访，卷编刓笔。",
            "君劬臣劳，上讨下述。",
            "惟勤惟明，在圣政纪出。",
            "至德何比，至教焉如。",
            "孰窥孰测，外夷内储。",
            "谓君有道乎，臣有谟欤。",
            "有道有谟，在圣政纪书。",
            "一体列秩，同力翼戴。",
            "祈福去邪，绝防无碍。",
            "国章可披，唐文可爱。",
            "善咨不偷，嘉论不盖。",
            "不偷不盖，在圣政纪载。",
            "谅夫，总斯不朽。",
            "可悬魏阙，愚得是言。",
            "非讪非伐，实谓医臣浑沌。",
            "开君日月，妖物雰死。",
            "天文光发，惟我之有颂兮，奚斯跃而董狐蹙。"
        ],
        "notes": "",
        "id": "e783c942066b46f4f83f64b6c705a948"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "宛陵送李明府罢任归江州",
        "preface": "",
        "paragraphs": [
            "菊花村晚雁来天，共把离觞向水边。",
            "官满便寻垂钓侣，家贫已用卖琴钱。",
            "浪生湓浦千层雪，云起炉峰一炷烟。",
            "倘见吾乡旧知己，为言顦顇过年年。"
        ],
        "notes": "",
        "id": "77ea525742ad58ffd83fbce244e4c35c"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "清明日与友人游玉粒塘庄",
        "preface": "",
        "paragraphs": [
            "几宿春山逐陆郎，清明时节好烟光。",
            "归穿细荇船头滑，醉踏残花屐齿香。",
            "风急岭云飘迥野，雨余田水落方塘。",
            "不堪吟罢东回首，满耳蛙声正夕阳。"
        ],
        "notes": "",
        "id": "55822ff03054ac08af8863e933798cb2"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "寒食山馆书情",
        "preface": "",
        "paragraphs": [
            "独把一杯山馆中，每经时节恨飘蓬。",
            "侵堦草色连朝雨，满地梨花昨夜风。",
            "蜀魄啼来春寂寞，楚魂吟后月朦胧。",
            "分明记得还家梦，徐孺宅前湖水东。"
        ],
        "notes": "",
        "id": "501b7c30e34a1fce65417159ff50ab0f"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "病起",
        "preface": "",
        "paragraphs": [
            "春初一卧到秋深，不见红芳与绿阴。",
            "窗下展书难久读，池边扶杖欲闲吟。",
            "藕穿平地生荷叶，笋过东家作竹林。",
            "在舍浑如远乡客，诗僧酒伴镇相寻。"
        ],
        "notes": "",
        "id": "f0fa485e2a149abc3c488d7f55c494db"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "鄂渚除夜书怀",
        "preface": "",
        "paragraphs": [
            "鹦鹉洲头夜泊船，此时形影共凄然。",
            "难归故国干戈后，欲告何人雨雪天。",
            "筯拨冷灰书闷字，枕陪寒席带愁眠。",
            "自嗟落魄无成事，明日春风又一年。"
        ],
        "notes": "",
        "id": "a261d8a8e83ec9dd612b0f7303f243e4"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "鄂渚清明日与乡友登头陀山",
        "preface": "",
        "paragraphs": [
            "冷酒一杯相劝频，异乡相遇转相亲。",
            "落花风里数声笛，芳草烟中无限人。",
            "都大此时深怅望，岂堪高处更逡巡。",
            "思量费子真仙子，不作头陀山下尘。"
        ],
        "notes": "",
        "id": "3ab705104172ea4b481d238d84fe4d55"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "蚕妇",
        "preface": "",
        "paragraphs": [
            "晓夕采桑多苦辛，好花时节不闲身。",
            "若教解爱繁华事，冻杀黄金屋里人。"
        ],
        "notes": "",
        "id": "764c738cfbfcdb4d245300ed70e0c8d8"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "题庐山双劒峰",
        "preface": "",
        "paragraphs": [
            "倚天双劒古今闲，三尺高于四面山。",
            "若使火云烧得动，始应农器满人间。"
        ],
        "notes": "",
        "id": "0218512ee895e2d5b06e6e99dce4f401"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "云",
        "preface": "",
        "paragraphs": [
            "千形万象竟还空，映水藏山片复重。",
            "无限旱苗枯欲尽，悠悠闲处作奇峰。"
        ],
        "notes": "",
        "id": "f5117d1631872196f45498488a0614e1"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "金钱花",
        "preface": "",
        "paragraphs": [
            "也无棱郭也无神，露洗还同铸出新。",
            "青帝若教花里用，牡丹应是得钱人。"
        ],
        "notes": "",
        "id": "3b15e3d57783c2d06a5ca4daa7e15ef9"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "晓鸡",
        "preface": "",
        "paragraphs": [
            "黯黯严城罢鼓鼙，数声相续出寒栖。",
            "不嫌惊破纱窗梦，却怕为妖半夜啼。"
        ],
        "notes": "",
        "id": "b58e10c8d07c7072a9f489fb1c79286d"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "山中避难作",
        "preface": "",
        "paragraphs": [
            "山头烽火水边营，鬼哭人悲夜夜声。",
            "唯有碧天无一事，日还西下月还明。"
        ],
        "notes": "",
        "id": "7fe8eec05b16cbcede6a1666d8e8f3df"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "早春",
        "preface": "",
        "paragraphs": [
            "新历才将半纸开，小庭犹聚爆竿灰。",
            "偏憎杨柳难钤辖，又惹东风意绪来。"
        ],
        "notes": "",
        "id": "e60e80a5243e09c2dd60595457d4b6e7"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "鹭鸶",
        "preface": "",
        "paragraphs": [
            "褭丝翘足傍澄澜，消尽年光伫思间。",
            "若使见鱼无羡意，向人姿态更应闲。"
        ],
        "notes": "",
        "id": "69935316b4abd8c3d9f0a6de8d63c7f2"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "子规",
        "preface": "",
        "paragraphs": [
            "雨恨花愁同此冤，啼时闻处正春繁。",
            "千声万血谁哀尔，争得如花笑不言。"
        ],
        "notes": "",
        "id": "fd122919c7faee0db090abe2379d6dbd"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "新安官舍闲坐",
        "preface": "",
        "paragraphs": [
            "寂寞空阶草乱生，簟凉风动若为情。",
            "不知独坐闲多少，看得蜘蛛结网成。"
        ],
        "notes": "",
        "id": "dbe7d45df8f7c7eb67def612087fb6ee"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "除夜",
        "preface": "",
        "paragraphs": [
            "事关休戚已成空，万里相思一夜中。",
            "愁到晓鸡声绝后，又将顦顇见春风。"
        ],
        "notes": "",
        "id": "8aa4f4ee2b56be717cd07be20ccffea5"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "游鱼",
        "preface": "",
        "paragraphs": [
            "弄萍隈荇思夷犹，掉尾扬鬐逐慢流。",
            "应怕碧岩岩下水，浮藤如线月如钩。"
        ],
        "notes": "",
        "id": "5339adeafcad0986b0bfbc3b907a0732"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "鹦鹉",
        "preface": "",
        "paragraphs": [
            "色白还应及雪衣，觜红毛绿语仍奇。",
            "年年锁在金笼里，何似陇山闲处飞。"
        ],
        "notes": "",
        "id": "7ce956b1031fc73cb95891c589d63156"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "偶题二首 一",
        "preface": "",
        "paragraphs": [
            "近来灵鹊语何疎，独凭栏干恨有殊。",
            "一夜绿荷霜翦破，赚他秋雨不成珠。"
        ],
        "notes": "",
        "id": "eddfe936ca9a5a075e67b8190ac4f165"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "偶题二首 二",
        "preface": "",
        "paragraphs": [
            "水边箕踞静书空，欲解愁肠酒不浓。",
            "可惜青天好雷雹，只能驱趂懒蛟龙。"
        ],
        "notes": "",
        "id": "2726f79a0bf665a644d8d805def1bbfc"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "惜花",
        "preface": "",
        "paragraphs": [
            "东风渐急夕阳斜，一树夭桃数日花。",
            "为惜红芳今夜里，不知和月落谁家。"
        ],
        "notes": "",
        "id": "58ccc7661cc9d6f0122fa5777fa997e0"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "洞庭隐",
        "preface": "",
        "paragraphs": [
            "高卧洞庭三十春，芰荷香里独垂纶。",
            "莫嫌无事闲销日，有事始怜无事人。"
        ],
        "notes": "",
        "id": "cb25beabdf000c78a899d875de49667c"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "古劒池",
        "preface": "",
        "paragraphs": [
            "秋水莲花三四枝，我来慷慨步迟迟。",
            "不决浮云斩邪佞，直成龙去欲何为。"
        ],
        "notes": "",
        "id": "b11574c7e8511c44225a6236dc2c1f44"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "梅花",
        "preface": "",
        "paragraphs": [
            "枝枝倚槛照池冰，粉薄香残恨不胜。",
            "占得早芳何所利，与他霜雪助威棱。"
        ],
        "notes": "",
        "id": "048d1b876ee8e0a7329db656b25a473a"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "闻蝉",
        "preface": "",
        "paragraphs": [
            "绿槐阴里一声新，雾薄风轻力未匀。",
            "莫道闻时总惆怅，有愁人有不愁人。"
        ],
        "notes": "",
        "id": "9a8a2b1a920757a4d76bb156467bd9f5"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "卖花谣",
        "preface": "",
        "paragraphs": [
            "紫艳红苞价不同，匝街罗列起香风。",
            "无言无语呈颜色，知落谁家池馆中。"
        ],
        "notes": "",
        "id": "abdff05d201fb4c485f60fa312884851"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "子规",
        "preface": "",
        "paragraphs": [
            "月落空山闻数声，此时孤馆酒初醒。",
            "投人语若似伊泪，口畔血流应始听。"
        ],
        "notes": "",
        "id": "838ccaa0435cf03740394ae274c12d7c"
    },
    {
        "author": "来鹄",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "回眸绿水波初起，合掌白莲花未开。"
        ],
        "notes": "",
        "id": "499d71856b0ebff13acd113ebccd8d7c"
    }
]