[
    {
        "author": "卢祖皋",
        "dynasty": "宋",
        "type": "诗",
        "rhythmic": "",
        "title": "玉堂有感",
        "preface": "",
        "paragraphs": [
            "两山风雨故留寒，九陌香泥苦未干。",
            "开到海棠春烂漫，担头时得数枝看。"
        ],
        "notes": "",
        "id": "ca2277b9d80eea69d5f2ae29ee9ffb89"
    },
    {
        "author": "卢祖皋",
        "dynasty": "宋",
        "type": "诗",
        "rhythmic": "",
        "title": "松江别诗",
        "preface": "",
        "paragraphs": [
            "明月垂虹几度秋，短蓬长是系人愁。",
            "暮烟疎雨分携地，更上松江百尺楼。"
        ],
        "notes": "",
        "id": "9c160333a19303886beb00fccf8c2447"
    },
    {
        "author": "卢祖皋",
        "dynasty": "宋",
        "type": "诗",
        "rhythmic": "",
        "title": "庙山道中",
        "preface": "",
        "paragraphs": [
            "粉黄蛱蝶遶疎篱，山崦人家挂酒旗。",
            "细雨嫩寒衫袖薄，客中知是菊花时。"
        ],
        "notes": "",
        "id": "987c0266b9a37c69f43d11c31634306f"
    },
    {
        "author": "卢祖皋",
        "dynasty": "宋",
        "type": "诗",
        "rhythmic": "",
        "title": "酴醾",
        "preface": "",
        "paragraphs": [
            "雪颗云条一架春，酒中风度梦中闻。",
            "东风不是无颜色，过了梅花便到君。"
        ],
        "notes": "",
        "id": "7fedb53299ae59b3225ed184a0b5b7b5"
    },
    {
        "author": "卢祖皋",
        "dynasty": "宋",
        "type": "诗",
        "rhythmic": "",
        "title": "采菊",
        "preface": "",
        "paragraphs": [
            "旋移黄菊不嫌迟，晴日霜庭晚更宜。",
            "闲倚石阑衫袖薄，偶然愁思入新诗。"
        ],
        "notes": "",
        "id": "198b83a515c5dd8bd1f4e620172eaaeb"
    },
    {
        "author": "卢祖皋",
        "dynasty": "宋",
        "type": "诗",
        "rhythmic": "",
        "title": "读书",
        "preface": "",
        "paragraphs": [
            "细字灯前老不便，小斋新冷夜无眠。",
            "数声墙竹萧萧雨，一缕铜炉淡淡烟。"
        ],
        "notes": "",
        "id": "94e5642512617c400f64da1b5b119d3b"
    },
    {
        "author": "卢祖皋",
        "dynasty": "宋",
        "type": "诗",
        "rhythmic": "",
        "title": "煎茶",
        "preface": "",
        "paragraphs": [
            "秋庭木落长莓苔，寂寞东岗菊自开。",
            "惟有诗翁幽兴熟，每携茶具竹间来。"
        ],
        "notes": "",
        "id": "dcd57c7fc5d3d331bfc50b23252622b7"
    },
    {
        "author": "卢祖皋",
        "dynasty": "宋",
        "type": "诗",
        "rhythmic": "",
        "title": "种橘",
        "preface": "",
        "paragraphs": [
            "小擘枝头满袖香，累累秋实正宜霜。",
            "每来长是移时去，为尔风流似故乡。"
        ],
        "notes": "",
        "id": "6d67c663472530ea49eb71844fc63ed0"
    },
    {
        "author": "卢祖皋",
        "dynasty": "宋",
        "type": "诗",
        "rhythmic": "",
        "title": "闲行",
        "preface": "",
        "paragraphs": [
            "春风入小畦，数日绿阴齐。",
            "把酒寻花饮，将诗就壁题。",
            "鹅儿唼嫩草，燕子集新泥。",
            "望见垂杨好，闲行过水西。"
        ],
        "notes": "",
        "id": "e33b6dfedcde487f7f472b163c6d404a"
    },
    {
        "author": "卢祖皋",
        "dynasty": "宋",
        "type": "诗",
        "rhythmic": "",
        "title": "寄潘道士",
        "preface": "",
        "paragraphs": [
            "松深古观幽，长日断人游。",
            "苔绿几层雨，山分一半秋。",
            "病因凉后减，句向静中求。",
            "见说烧银汞，频将异草收。"
        ],
        "notes": "",
        "id": "5c3451da9efc58bc97f0ccefa615c65f"
    },
    {
        "author": "卢祖皋",
        "dynasty": "宋",
        "type": "诗",
        "rhythmic": "",
        "title": "舟中独酌",
        "preface": "",
        "paragraphs": [
            "有酒何人可共斟，扁舟终日载孤吟。",
            "山川似旧客怀老，天地何言春事深。",
            "风入平湖寒衮衮，鸟啼芳树绿愔愔。",
            "幅巾不受红尘触，每一郊行一赏心。"
        ],
        "notes": "",
        "id": "7d8ff062374ff3517ea1199da66b54d4"
    },
    {
        "author": "卢祖皋",
        "dynasty": "宋",
        "type": "诗",
        "rhythmic": "",
        "title": "上方寺",
        "preface": "",
        "paragraphs": [
            "题诗上方寺，眼阔句难收。",
            "地控三吴胜，天连七泽浮。",
            "路危行迹少，塔坏断碑留。",
            "俩屐几行破，今年不负秋。"
        ],
        "notes": "",
        "id": "dcf57abd993f18422cf97fa5f123dab1"
    },
    {
        "author": "卢祖皋",
        "dynasty": "宋",
        "type": "诗",
        "rhythmic": "",
        "title": "雨后得月小饮怀赵天乐",
        "preface": "",
        "paragraphs": [
            "梅花此夜稀，嘉月弄光辉。",
            "不饮强呼酒，欲眠重启扉。",
            "语高惊鹤睡，坐久见乌飞。",
            "想见湖居友，扁舟不肯归。"
        ],
        "notes": "",
        "id": "09128b8019d8af950d4061070f2d6ee7"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "丑奴儿慢・采桑子慢",
        "title": "",
        "preface": "",
        "paragraphs": [
            "湘筠展梦，还是带恨敧枕。",
            "对千顷、风荷凉艳，水竹清阴。",
            "半掩龟纱，几回小语月华侵。",
            "娉婷何处，回首画桥，朱户沈沈。",
            "闻道近时，题红传素，长是沾襟。",
            "想当日、冰弦弹断，总废清音。",
            "准拟归来，扇鸾钗凤巧相寻。",
            "如今无奈，七十二峰，划地云深。"
        ],
        "notes": "",
        "id": "5185e4afe76fea69de935d7258dacc2e"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "六鹤飞来松帐晓，菊迟梅早年光。",
            "西池移宴到萱堂。",
            "笙箫清弄玉，环佩暖回香。",
            "未问诰花金五色，新来乐事难量。",
            "双添雏凤趁称觞。",
            "争书八十字，分抱彩衣旁。"
        ],
        "notes": "",
        "id": "2f7c0898316852c609e45a33e660c4e9"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "跨鹤云间犹未久，风流全胜年时。",
            "唤回和气上梅枝。",
            "酒边春市动，琴外画帘垂。",
            "长是细吟攻愧寿，还歌连桂新词。",
            "早催凫舄向南飞。",
            "一官传鼎鼐，四海看埙篪。"
        ],
        "notes": "",
        "id": "4432971f22b51f5a95999051889db4e8"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "洞府堂深花气满，娉婷绿展红围。",
            "个中年少出琼姬。",
            "双笼金约腕，独把玉参差。",
            "子晋台前无鹤驭，人间空有清诗。",
            "何如娇小贮帘帷。",
            "仙风知有待，凉月渐当时。"
        ],
        "notes": "",
        "id": "cf623afc8b427ccd9dc69dd44e48fef5"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "临江仙",
        "title": "",
        "preface": "",
        "paragraphs": [
            "南馆西池迎笑处，轻行不耐冰绡。",
            "粉香飞过碧阑桥。",
            "芙蕖争态度，杨柳学飘摇。",
            "醉里鸾飙乘月去，碧云依旧迢迢。",
            "深情谁为寄娇娆。",
            "簟纹风外展，香篆过边销。"
        ],
        "notes": "",
        "id": "b527944a35cd37606ec4cf923825ab2f"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "乌夜啼",
        "title": "",
        "preface": "",
        "paragraphs": [
            "段段寒沙浅水，萧萧暮雨孤篷。",
            "香罗不共征衫远，砧杵客愁中。",
            "别恨慵看杨柳，归期暗数芙蓉。",
            "碧梧声到纱窗晓，昨夜几秋风。"
        ],
        "notes": "",
        "id": "224ea08ae0c0f3163d238aba9fb05ab8"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "乌夜啼",
        "title": "",
        "preface": "",
        "paragraphs": [
            "漾暖纹波飐飐，吹晴丝雨濛濛。",
            "轻衫短帽西湖路，花气扑春骢。",
            "斗草褰衣湿翠，秋千瞥眼飞红。",
            "日长不放春醪困，立尽海棠风。"
        ],
        "notes": "",
        "id": "8dea82509f5c4eb343eeb13a6ae41040"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "乌夜啼",
        "title": "",
        "preface": "",
        "paragraphs": [
            "柳色津头泫绿，桃花渡口啼红。",
            "一春又负西湖醉，离恨雨声中。",
            "客袂迢迢西塞，馀寒翦翦东风。",
            "谁家拂水飞来燕，惆怅小楼东。"
        ],
        "notes": "",
        "id": "3a4182310f86d64a5d7d5b744980f94f"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "乌夜啼",
        "title": "",
        "preface": "",
        "paragraphs": [
            "照水飞禽斗影，舞风小径低花。",
            "征鸿排尽相思字，音信落谁家。",
            "系恨腰围顿减，禁愁酒力难加。",
            "楼高日暮休帘卷，芳草满天涯。"
        ],
        "notes": "",
        "id": "d8279be55f8c4ebe1bbdbcb2438b9930"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "乌夜啼",
        "title": "",
        "preface": "",
        "paragraphs": [
            "几曲微风按柳，生香暖日蒸花。",
            "鸳鸯睡足芳塘晚，新绿小窗纱。",
            "尺素难将情绪，嫩罗还试年华。",
            "凭高无处寻残梦，春思入琵琶。"
        ],
        "notes": "",
        "id": "b9210421ff34bed0e9ea4afdeee15c48"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "倚阑令・春光好",
        "title": "",
        "preface": "",
        "paragraphs": [
            "惜春心。",
            "步花阴。",
            "怕春深。",
            "风扬游丝吹落絮，满园林。",
            "日长帘幕沈沈。",
            "朱阑畔、斜亸琼簪。",
            "笑摘梨花闲照水，贴眉心。"
        ],
        "notes": "",
        "id": "5c7b61f14cb26cc26ab6ffb724fb4859"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "倦寻芳",
        "title": "",
        "preface": "",
        "paragraphs": [
            "香泥垒燕，密叶巢莺，春晦寒浅。",
            "花径风柔，著地舞裀红软。",
            "斗草烟欺罗袂薄，秋千影落春游倦。",
            "醉归来，记宝帐歌慵，锦屏香暖。",
            "别来怅、光阴容易，还又酴醿，牡丹开遍。",
            "妒恨疏狂，那更柳花迎面。",
            "鸿羽难凭芳信短，长安犹近归期远。",
            "倚危楼，但镇日、绣帘高卷。"
        ],
        "notes": "",
        "id": "46376c552864be16e58bb9ccc52cc3b3"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "卜算子",
        "title": "",
        "preface": "",
        "paragraphs": [
            "寒谷耿春姿，遥夜乘幽兴。",
            "忆得和香载月归，醉里清魂醒。",
            "霜月解随人，不解将疏影。",
            "想见江南万斛愁，云卧衣裳冷。"
        ],
        "notes": "",
        "id": "8867575c3aa300c5771d3ed31e705ef9"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "卜算子",
        "title": "",
        "preface": "",
        "paragraphs": [
            "佩解洛波遥，弦冷湘江渺。",
            "月底盈盈误不归，独立风尘表。",
            "窗绮护幽妍，瓶玉扶轻袅。",
            "别后知谁语素心，寂寞山寒峭。"
        ],
        "notes": "",
        "id": "be00c1532c9fee791f70d8ddf3c3354f"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "卜算子",
        "title": "",
        "preface": "",
        "paragraphs": [
            "双鬓晚风前，一笛秋云外。",
            "木叶飞时看好山，山亦於人耐。",
            "意到偶题诗，饮少先成醉。",
            "笑折花枝步短檐，此意无人会。"
        ],
        "notes": "",
        "id": "9b11ac1b02896d5084622e5e7c078ee4"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "卜算子",
        "title": "",
        "preface": "",
        "paragraphs": [
            "续续露蛩鸣，索索风梧语。",
            "瘦骨从来不奈秋，一夜秋如许。",
            "簟冷卷风漪，髻滑抛云缕。",
            "展转无人共此情，画角吹残雨。"
        ],
        "notes": "",
        "id": "e4373acec19531b6eef5d6ffa47147c7"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "夜行船",
        "title": "",
        "preface": "",
        "paragraphs": [
            "暖入新梢风又起。",
            "秋千外、雾萦丝细。",
            "鸠侣寒轻，燕泥香重，人在杏花窗里。",
            "十二银屏山四倚。",
            "春醪困、共篝沈水。",
            "却说当时，柳啼花怨，魂梦为君迢递。"
        ],
        "notes": "",
        "id": "31a9133c344fd348dc5a8a5bde6e933f"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "夜飞鹊慢",
        "title": "",
        "preface": "",
        "paragraphs": [
            "骄嘶破清晓，分恨临期。",
            "花下恁月明知。",
            "馀光是处散离思，最怜香霭霏霏。",
            "牵衣搵弹泪，问凄风愁露，划地东西。",
            "留鞭换佩，怕匆匆、已是迟迟。",
            "凉怯几番罗袂，还燕别文梁，萤点书帏。",
            "一自秋娘迢递，黄金对酒，争忍轻挥。",
            "新来院落，雁难寻、帘幕长垂。",
            "怕凋梧敲径，惊回旧梦，应也颦眉。"
        ],
        "notes": "",
        "id": "32d3b8bb8eb3dba392dd4c41455a6d3e"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "太常引",
        "title": "",
        "preface": "",
        "paragraphs": [
            "梦回金井卸梧桐。",
            "嘶马带疏钟。",
            "草面露痕浓。",
            "渐薄袖、清寒暗通。",
            "天低绛阙，云浮碧海，残月尚朦胧。",
            "吹面桂花风。",
            "峭不似、红尘道中。"
        ],
        "notes": "",
        "id": "ef18eb694c164fe51d51f28b2802ee73"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "宴清都",
        "title": "",
        "preface": "",
        "paragraphs": [
            "春讯飞琼管。",
            "风日薄、度墙啼鸟声乱。",
            "江城次第，笙歌翠合，绮罗香暖。",
            "溶溶涧渌冰泮。",
            "醉梦里、年华暗换。",
            "料黛眉重锁隋堤，芳心还动梁苑。",
            "新来雁阔云音，鸾分槛影，无计重见。",
            "啼春细雨，笼愁澹月，恁时庭院。",
            "离肠未语先断。",
            "算犹有、凭高望眼。",
            "更那堪、芳草连天，飞梅弄晚。"
        ],
        "notes": "",
        "id": "65c8d007694e84fb194e89ec07a9e732"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "小阑干・少年游",
        "title": "",
        "preface": "",
        "paragraphs": [
            "露华深酿古香浓。",
            "一树□云丛。",
            "窗间试与，闲培秋事，聊寄幽悰。",
            "钩帘静对西风晚，尘外小房栊。",
            "轻阴澹日，浅寒清月，想见山中。"
        ],
        "notes": "",
        "id": "f195a3a4b644202b0631ba72905b3999"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "摸鱼儿",
        "title": "",
        "preface": "",
        "paragraphs": [
            "怪西风、晓来敧帽，年华还是重九。",
            "天机衮衮山新瘦，客子情怀谁剖。",
            "微雨后。",
            "更雁带边寒，袅袅欺罗袖。",
            "慵荷倦柳。",
            "悄不似黄花，田田照眼，风味尽如旧。",
            "登临地，寂寞崇台最久。",
            "阑干几度搔首。",
            "翻云覆雨无穷事，流水斜阳知否。",
            "吟未就。",
            "但衰草荒烟，商略愁时候。",
            "闲愁浪有。",
            "总输与渊明，东篱醉舞，身世付杯酒。"
        ],
        "notes": "",
        "id": "667f0378c08e5db9195e4a59c5610ca1"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "更漏子",
        "title": "",
        "preface": "",
        "paragraphs": [
            "蓼花繁，桐叶下。",
            "寂寂梦回凉夜。",
            "城角断，砌蛩悲。",
            "月高风起时。",
            "衣上泪。",
            "谁堪寄。",
            "一寸妾心千里。",
            "人北去，雁南征。",
            "满庭秋草生。"
        ],
        "notes": "",
        "id": "0c48ff11cf2f3085ac8868f663725093"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "更漏子",
        "title": "",
        "preface": "",
        "paragraphs": [
            "玉钩裁，罗袜浅。",
            "心事漫拈针线。",
            "钗半亸，鬓慵梳。",
            "新来消瘦无。",
            "江南路。",
            "花无数。",
            "春梦不知何处。",
            "帘影转，瞑禽西。",
            "看看眉黛低。"
        ],
        "notes": "",
        "id": "1c92d873d286f4aa7ab481196dc6709e"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "月城春・四犯翦梅花",
        "title": "",
        "preface": "",
        "paragraphs": [
            "五云腾晓。",
            "望凝香画戟，恍然蓬岛。",
            "玉露冰壶，照神仙风表。",
            "诗书坐啸。",
            "唤淮楚、满城春好。",
            "雨谷催耕，风帘戏鼓，家家欢笑。",
            "南湖细吟未了。",
            "看金莲夜直，丹凤飞诏。",
            "鬓影青青，办功名多少。",
            "持杯满釂。",
            "听千里、载歌难老。",
            "试问尊前，蟠桃次第，红芳犹小。"
        ],
        "notes": "",
        "id": "45a8ac148f32e46d06f88acb26e45157"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "望江南・忆江南",
        "title": "",
        "preface": "",
        "paragraphs": [
            "疏雨过，芳节到戎葵。",
            "缠臂细交纹线缕，称身初试碧绡衣。",
            "闲步小亭池。",
            "花下意，脉脉有谁知。",
            "试把花梢和恨数，因看胡蝶著双飞。",
            "凝扇立多时。"
        ],
        "notes": "",
        "id": "ea1a4bcea860d32c522fb9d9b50385c9"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "向蒲江佳处，报新葺、小亭轩。",
            "有碧嶂青池，幽花瘦竹，白鹭苍烟。",
            "年华再周甲子，对黄庭、心事只け然。",
            "都占壶天岁月，便成行地神仙。",
            "十年。",
            "微禄萦牵。",
            "梦绕浙东船。",
            "更吾庐才喜，籓篱尽剖，门巷初全。",
            "何时归来拜寿，尽团栾、笑语玉尊前。",
            "吟寄疏梅驿外，思随飞雁行边。"
        ],
        "notes": "",
        "id": "57779327f97328dd8a16407f6076c5c6"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "翠阴春昼永，乍帘幕、暖飘香。",
            "正玉节来归，斑衣戏舞，□□荧煌。",
            "椿期始开九秩，看芝兰、奕叶早传芳。",
            "都把一门瑞气，酿成九酝霞觞。",
            "相将。",
            "诏墨趣星郎。",
            "乐事未渠央。",
            "渐锦封鸾诰，鱼轩象服，争贲萱堂。",
            "西池献桃未熟，醉西湖、日日想偏长。",
            "紫燕黄鹂院落，牡丹红药时光。"
        ],
        "notes": "",
        "id": "efbc8ea55db49e399e7c9b7b21c8ca24"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "嫩寒催客棹，载酒去、载诗归。",
            "正红叶漫山，清泉漱石，多少心期。",
            "三生溪桥话别，怅薜萝、犹惹翠云衣。",
            "不似今番醉梦，帝城几度斜晖。",
            "鸿飞。",
            "烟水弥弥。",
            "回首处，只君知。",
            "念吴江鹭忆，孤山鹤怨，依旧东西。",
            "高峰梦醒云起，是瘦吟、窗底忆君时。",
            "何日还寻后约，为余先寄梅枝。"
        ],
        "notes": "",
        "id": "68edbc5779787dbc2758913475d0a1bd"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "洒窗声未定，怪襟袖、峭寒欺。",
            "渐邑界空明，山河表里，玉幻琼移。",
            "天边占春最早，万花中、不遣一尘飞。",
            "清想吟鞭瘦倚，醉怜歌锦红围。",
            "谁知。",
            "未去心期。",
            "慵酒更慵诗。",
            "算可人惟有，光浮茗碗，香浸梅枝。",
            "长安又惊岁换，笑吹来、空点发成丝。",
            "一舸沧江浩渺，几回归梦参差。"
        ],
        "notes": "",
        "id": "3a4971b4815d2e3b235e4fd1ca947433"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "木兰花慢",
        "title": "",
        "preface": "",
        "paragraphs": [
            "汀莲凋晚艳，又苹末、起秋风。",
            "漫搔首徐吟，微云河汉，疏雨梧桐。",
            "飘零倦寻酒盏，记那回、歌管小楼中。",
            "玉果蛛丝暗卜，细钗蝉鬓轻笼。",
            "吴云别后重重。",
            "凉宴几时同。",
            "纵人间信有，犀灵鹊喜，密意难通。",
            "双星分携最苦，念经年、犹有一相逢。",
            "寂寞桥边旧月，可堪频照西东。"
        ],
        "notes": "",
        "id": "48ec54117e0c28645abf0edfd4e3cf91"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "世间谁似蓬仙，坐间八帙齐眉寿。",
            "兰阶更喜，孙枝相映，红芳绿秀。",
            "鹤舞修庭，鹭飞青嶂，帘垂晴昼。",
            "向闲中时有，奚囊背锦，开松户，看云岫。",
            "不羡印金垂斗。",
            "笑纷纷、白云苍狗。",
            "银髯似戟，红颜如炼，风流依旧。",
            "野□晴初，陇梅花下，玉笙吹酒。",
            "怅今年又是，题笺寄远，倩传杯手。"
        ],
        "notes": "",
        "id": "84a3128f302d0de1f6fe2c9c50bd4f6b"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "会昌湖上扁舟，几年不醉西山路。",
            "流光又是，宫衣初试，安榴半吐。",
            "千里江山，满川烟草，薰风淮楚。",
            "念离骚恨远，独醒人去，阑干外，谁怀古。",
            "亦有鱼龙戏舞。",
            "艳晴川、绮罗歌鼓。",
            "乡情节意，尊前同是，天涯羁旅。",
            "涨渌池塘，翠阴庭院，归期无据。",
            "问明年此夜，一眉新月，照人何处。"
        ],
        "notes": "",
        "id": "595c60e0ce733eb4dd00f95cbcdf5a18"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "荡红流水无声，暮烟细草黏天远。",
            "低回倦蝶，往来忙燕，芳期顿懒。",
            "绿雾迷墙，翠虬腾架，雪明香暖。",
            "笑依依欲挽，春风教住，还疑是，相逢晚。",
            "不似梅妆瘦减。",
            "占人间、丰神萧散。",
            "攀条弄蕊，天涯犹记，曲阑小院。",
            "老去情怀，酒边风味，有时重见。",
            "对枕帏空想，东床旧梦，带将离恨。"
        ],
        "notes": "",
        "id": "96c06e22e42bcae3b6169d012e6a6c20"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "水龙吟",
        "title": "",
        "preface": "",
        "paragraphs": [
            "杜鹃啼老春红，翠阴满眼愁无奈。",
            "飞来何处，凤軿鸾驭，霞裾云佩。",
            "风槛娇凭，露梢慵亸，酒浓微退。",
            "念洛阳人去，香魂又返，依然是，风流在。",
            "银烛光摇彩翠。",
            "画堂深、莫辞沈醉。",
            "十年一觉，扬州春梦，离愁似海。",
            "浩态难留，粉香吹散，几时重会。",
            "向尊前笑折，一枝红玉，帽檐斜戴。"
        ],
        "notes": "",
        "id": "950fe21354aee7a28b66cf2ca2f02190"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "江城子",
        "title": "",
        "preface": "",
        "paragraphs": [
            "小山初筑自天成。",
            "架危亭。",
            "与云平。",
            "面面梅花，阑槛十分清。",
            "唤得长淮春意满，香暗度，月微明。",
            "数枝长忆傍岩扃。",
            "杖履轻。",
            "醉中行。",
            "笑问东风，何日是归程。",
            "只怕和羹消息近，天未许，遂幽情。"
        ],
        "notes": "",
        "id": "91670c60aa8637d1845913a359333cd2"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "江城子",
        "title": "",
        "preface": "",
        "paragraphs": [
            "护霜云日霭晴空。",
            "锦围中。",
            "卷香风。",
            "弄玉乘鸾，人自蕊珠宫。",
            "天遣岁寒为伴侣，还待得，谪仙翁。",
            "等闲随处是春功。",
            "笑相从。",
            "寸心同。",
            "不羡鱼轩，蝉冕共荣封。",
            "只爱阶庭兰玉秀，梅不老，对乔松。"
        ],
        "notes": "",
        "id": "0c7de14f28b2b2369cd4011ad2983da6"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "江城子",
        "title": "",
        "preface": "",
        "paragraphs": [
            "画楼帘幕卷新晴。",
            "掩银屏。",
            "晓寒轻。",
            "坠粉飘香，日日唤愁生。",
            "暗数十年湖上路，能几度，著娉婷。",
            "年华空自感飘零。",
            "拥春酲。",
            "对谁醒。",
            "天阔云闲，无处觅箫声。",
            "载酒买花年少事，浑不似，旧心情。"
        ],
        "notes": "",
        "id": "6c6cb35e4fac10fb2322b97adc527535"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "台色齐辉，一点长庚，夜来更明。",
            "渐日添宫线，功催补衮，春回梅萼，香趁调羹。",
            "鹤禁班高，槐庭恩重，八帙骎骎人共荣。",
            "谁知道，纵身居公辅，心似书生。",
            "东楼见说初成。",
            "有帘卷江山万里横。",
            "想高情长羡，碧云出处，清时未计，绿野经营。",
            "东阁郎君，南宫进士，管领孙枝扶寿觥。",
            "齐眉醉，笑尊前乐事，真个全并。"
        ],
        "notes": "",
        "id": "da03e537c9701779af9d95eb4a100435"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "沁园春",
        "title": "",
        "preface": "",
        "paragraphs": [
            "几叶凋枫，半篙寒日，傍桥系船。",
            "爱洞门深锁，人间福地，双溪分占，天上星躔。",
            "破帽敧寒，短鞭敲月，此地经行知几年。",
            "空赢得，似沈郎消瘦，还欠诗篇。",
            "沙鸥伴我愁眠。",
            "向水驿风亭红蓼边。",
            "有村醪可饮，且须同醉，溪鱼堪鲙，切莫论钱。",
            "笠泽波头，垂虹桥上，橙蟹肥时霜满天。",
            "相随否，算江南江北，惟有君闲。"
        ],
        "notes": "",
        "id": "ad0d2b67c3542bca42005c7d449cd3af"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "扁舟入浙，便有家山意。",
            "全胜轺车驾边地。",
            "爱官尘不到，书眼争明，称寿处，春傍梅花影里。",
            "平生丘壑志，未老求闲，天亦徘徊就归计。",
            "想叠嶂双溪，千骑弓刀，浑不似、白石山中胜趣。",
            "怕竹屋梅窗欲成时，又飞诏东山，谢公催起。"
        ],
        "notes": "",
        "id": "be9af84df83d87d3f58331a7695ff5cd"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "梅窗雪屋，还赋蓬仙寿。",
            "闻说今年胜於旧。",
            "有芝书催下，竹史颁春，山好处，留待文章太守。",
            "商霖消息近，缥缈闲云，一笑无心又出岫。",
            "纵高卧十年，八帙初开，天未许、闲向人间袖手。",
            "问西州千骑几时来，对月鹤霜猿，也教知否。"
        ],
        "notes": "",
        "id": "83abef991c6f16a540233b17d4d25f1b"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "东楼佳丽，缥缈风烟表。",
            "幻得楼山更深窈。",
            "有苍崖乔木，石磴鸣泉，尘不到，掩映十洲三岛。",
            "平生丘壑趣，圭衮何心，自是清时重元老。",
            "想月下云根，鹤唳猿吟，人犹道、作计归游太早。",
            "待他年功退学商颜，却旋种木奴，缓寻瑶草。"
        ],
        "notes": "",
        "id": "6ffee8540151562e034cebb2d40305ad"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "月痕霜晕，雪染冰裁翦。",
            "车马尘中甚曾见。",
            "自扬州吟罢，踏遍西湖，堪爱处，偏是情高韵远。",
            "冷香惊梦破，姑射人归，图画空遗旧妆面。",
            "问何事东君，先与春心，还又是、容易飞花片片。",
            "对暮寒修竹哽无言，更画角层城，夜闻吹怨。"
        ],
        "notes": "",
        "id": "b4cde6b8c95ce72b08fcf98ac82ece0b"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "洞仙歌",
        "title": "",
        "preface": "",
        "paragraphs": [
            "玉肌翠袖，较似酴醿瘦。",
            "几度熏醒夜窗酒。",
            "问炎洲何事，得许清凉，尘不到，一段冰壶翦就。",
            "晚来庭户悄，暗数流光，细拾芳英黯回首。",
            "念日暮江东，偏为魂销，人易老、幽韵清标似旧。",
            "正簟纹如水帐如烟，更奈向，月明露浓时候。"
        ],
        "notes": "",
        "id": "6a80b865f0384a2fedce91a7c64d9982"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "浣溪沙",
        "title": "",
        "preface": "",
        "paragraphs": [
            "午睡醒来策瘦筇。",
            "几痕茸绿径苔封。",
            "石榴初□舞裙红。",
            "中酒情怀滋味薄，肥梅天气带衣慵。",
            "日长门巷雨馀风。"
        ],
        "notes": "",
        "id": "960ca6b6924c02dfab3149f72162d871"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "清平乐",
        "title": "",
        "preface": "",
        "paragraphs": [
            "朔风凝冱。",
            "不放云来去。",
            "稚柳回春能几许。",
            "一夜满城飞絮。",
            "羊羔酒面频倾。",
            "护寒香缓娇屏。",
            "唤取雪儿对舞，看他若个轻盈。"
        ],
        "notes": "",
        "id": "e0a9ff4ea6eb5e7270217f683d92dc27"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "清平乐",
        "title": "",
        "preface": "",
        "paragraphs": [
            "玉肌春瘦。",
            "别凤离鸾后。",
            "柳外画船看翠袖。",
            "眼艳风流依旧。",
            "杏梁语燕绸缪。",
            "可堪前梦悠悠。",
            "几度欲成花雨，断云还过南楼。"
        ],
        "notes": "",
        "id": "5de47ca6178b962dae8bf2f6de45deaf"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "清平乐",
        "title": "",
        "preface": "",
        "paragraphs": [
            "柳边深院。",
            "燕语明如翦。",
            "消息无凭听又懒。",
            "隔断画屏双扇。",
            "宝杯金缕红牙。",
            "醉魂几度儿家。",
            "何处一春游荡，梦中犹恨杨花。"
        ],
        "notes": "",
        "id": "a987cba43cb821919e8f9238d98a1295"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "清平乐",
        "title": "",
        "preface": "",
        "paragraphs": [
            "镜屏开晓。",
            "寒入宫罗峭。",
            "脉脉不知春又老。",
            "帘外舞红多少。",
            "旧时驻马香阶。",
            "如今细雨苍苔。",
            "残梦不堪重理，一双胡蝶飞来。"
        ],
        "notes": "",
        "id": "5aba38d80b3c3934a413443ec3fbf78a"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "渔家傲",
        "title": "",
        "preface": "",
        "paragraphs": [
            "白石山中风景异。",
            "先生日日怀归计。",
            "何事黄冈飞雪地。",
            "偏著意。",
            "画堂却为东坡起。",
            "人说前身坡老是。",
            "文章气节浑相似。",
            "只待鼎彝勋业遂。",
            "梅花外。",
            "归来长向山中醉。"
        ],
        "notes": "",
        "id": "fc73148cca72815fd0cd335193c543b4"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "渔家傲",
        "title": "",
        "preface": "",
        "paragraphs": [
            "檐玉敲寒声不定。",
            "水仙瓶里梅相映。",
            "半缕篝香云欲暝。",
            "窗几静。",
            "月华时送琅玕影。",
            "不用五湖寻小艇。",
            "吾庐剩有闲风景。",
            "薄醉起来行藓径。",
            "多幽兴。",
            "悠然一霎风吹醒。"
        ],
        "notes": "",
        "id": "dd9f2f82379982c477fa0b0fdd98b5e5"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "渔家傲",
        "title": "",
        "preface": "",
        "paragraphs": [
            "小阁腾腾人似醉。",
            "鸣阶簌簌霜林坠。",
            "起向楼头看雪意。",
            "云犹未。",
            "雁声一片江风起。",
            "官里从容何日是。",
            "偷闲著便寻幽事。",
            "见说小桥清浅水。",
            "梅欲蕊。",
            "吟边陡觉添风味。"
        ],
        "notes": "",
        "id": "ddcb40422573cad076449ed2936814fb"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "渡江云",
        "title": "",
        "preface": "",
        "paragraphs": [
            "锦云香满镜，岸巾横笛，浮醉一舟轻。",
            "别愁萦短鬓，晚凉池阁，此地忽逢迎。",
            "柄圆敧绿，倚风流、还恁娉婷。",
            "凭画阑，嫣然输笑，无语寄心情。",
            "盈盈。",
            "露华匀玉，日影酣红，记晚妆慵整。",
            "还暗惊、人间离合，羞对池萍。",
            "三年一觉西湖梦，又等闲、金井秋声。",
            "销魂久，夜深月冷风清。"
        ],
        "notes": "",
        "id": "bb01e10d2c6a384f0800d719b7be44d2"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "满庭芳",
        "title": "",
        "preface": "",
        "paragraphs": [
            "盘谷居成，辋川图就，便从鸥鹭寻盟。",
            "泛溪窈窕，游钓寄高情。",
            "尚忆儿童旧地，疏帘外、烟雨新晴。",
            "微吟罢，渔歌响答，欸乃醉中听。",
            "蓬瀛。",
            "归计早，下帆坐阅，涛浪堪惊。",
            "爱闲身长占，风澹波平。",
            "夜雪何时访戴，梅花下、同款柴扃。",
            "还知否，清时未许，野渡有舟横。"
        ],
        "notes": "",
        "id": "bad8f2d65587b3e77994cb85f2193b46"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "拟问扁舟，归来趁、蓬莱寿席。",
            "还又向、月城迢递，岁寒为客。",
            "多竹襟期居已就，一川图画□堪觅。",
            "想玉笙、霜鹤拥蹁跹，真仙伯。",
            "身早退，头翻黑。",
            "心最懒，闲偏适。",
            "更新来膝下，始看袍色。",
            "安石正多人望在，子公何用缄书立。",
            "但年年、把酒为梅花，寻消息。"
        ],
        "notes": "",
        "id": "7299e58f80e312eb1f00fd9e0846e041"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "满江红",
        "title": "",
        "preface": "",
        "paragraphs": [
            "楼倚晴空，炎云净、晚来风力。",
            "沧海外、等闲吹上，满轮寒璧。",
            "河汉低垂天欲近，乾坤浩荡秋无极。",
            "凭阑干、衣袂拂青冥，知何夕。",
            "登眺地，追畴昔。",
            "吴越事，皆陈迹。",
            "对清光祗有，醉吟消得。",
            "万古悠悠惟月在，浮生衮衮空头白。",
            "自骑鲸、仙去有谁知，遥相忆。"
        ],
        "notes": "",
        "id": "f1c259dfa1672aaf96dffba44b6fb5d6"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "烛影摇红",
        "title": "",
        "preface": "",
        "paragraphs": [
            "千载风云，庆符良月先呈瑞。",
            "旧家阴郭帝恩浓，圭衮公侯地。",
            "不道蝉联鼎贵。",
            "对秋灯、依然风味。",
            "紫囊归去，绿野闲来，青毡都未。",
            "琴鹤相随，小山花竹便幽意。",
            "满襟和气是藏春，日觉诗名起。",
            "已动金瓯姓字。",
            "早梅□，□□□□。",
            "□□□□，□□□□，□□□□。"
        ],
        "notes": "",
        "id": "f3fedede7f8605c536ac4a6618c818db"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "瑞鹤仙",
        "title": "",
        "preface": "",
        "paragraphs": [
            "江南秋欲遍。",
            "正莼际鲈分，酒边螯荐。",
            "青林雁霜浅。",
            "问风流何事，试华偏晚。",
            "凌波步远。",
            "误池馆、薰风笑宴。",
            "梦回时，细翦荷衣，尚倚半酣妆面。",
            "深院。",
            "绮霞低映，步障横陈，暮天慵倦。",
            "无言笑倩。",
            "尊前恨，仗谁遣。",
            "似重来鹤驭，锦城依旧，无复仙风宛转。",
            "念疏星澹月，长眉甚时再见。"
        ],
        "notes": "",
        "id": "49bfe8b608b0efd7ff3feb2092ff9fc7"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "画堂春",
        "title": "",
        "preface": "",
        "paragraphs": [
            "柳塘风紧絮交飞。",
            "漾花一水平池。",
            "暖香飘径日迟迟。",
            "何处酴醿。",
            "胡蝶梦中寒浅，杜鹃声里春归。",
            "镜容不似旧家时。",
            "羞对清溪。"
        ],
        "notes": "",
        "id": "f651a5f2e011773e250c3dc18e329184"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "画堂春",
        "title": "",
        "preface": "",
        "paragraphs": [
            "柳黄移上袂罗单。",
            "酒醒娇亸风鬟。",
            "茗瓯才试鹧鸪斑。",
            "沈炷熏残。",
            "夜雨可无归梦，晓风何处征鞍。",
            "海棠开了尚凭阑。",
            "划地春寒。"
        ],
        "notes": "",
        "id": "64f27bdbc430a74dcd7e20415d22852c"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "画堂春",
        "title": "",
        "preface": "",
        "paragraphs": [
            "玉屏回梦月平谰。",
            "元来香冷衣单。",
            "柳风特地更将寒。",
            "吹上眉端。",
            "云羽未回征雁，镜花空舞双鸾。",
            "去年芳径又斓斑。",
            "门掩春闲。"
        ],
        "notes": "",
        "id": "03794e8caec502bb4720a7ca75c0547c"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "相思引",
        "title": "",
        "preface": "",
        "paragraphs": [
            "夹岸垂杨步障深。",
            "露桥横截影沈沈。",
            "数家篱落，一晌晚凉侵。",
            "闲倚短篙停夜月，静看双翅落栖禽。",
            "久无羁思，前事忽惊心。"
        ],
        "notes": "",
        "id": "5b8d3b537fe3b5cf1196316d49583cc2"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "相思引",
        "title": "",
        "preface": "",
        "paragraphs": [
            "陆续鸣鸠呼晓晴。",
            "霏微残雾湿春城。",
            "未成梅雨，先做麦寒轻。",
            "长日愔愔花又落，短屏曲曲酒初醒。",
            "小舟无绪，闲带牡丹行。"
        ],
        "notes": "",
        "id": "bef1a46d66d5363a033b988d51264f6b"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "眼儿媚",
        "title": "",
        "preface": "",
        "paragraphs": [
            "玉钩清晓上帘衣。",
            "香雾湿春枝。",
            "馀寒逗雨，罗裙无赖，重暖金猊。",
            "柳边谁寄东风缆，流水只年时。",
            "无人为记，天涯归思，梁燕空飞。"
        ],
        "notes": "",
        "id": "3212727839ec11122f92b62c5e826eb9"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "秋霁",
        "title": "",
        "preface": "",
        "paragraphs": [
            "虹雨才收，正抱叶残蝉，渐老云木。",
            "银汉飞星，玉壶零露，万里素秋如沐。",
            "倚颦抱独。",
            "盼娇曾记郎心目。",
            "向艳歌偏爱，赋情多处寄衷曲。",
            "凄凉漫有，旧月阑干，夜凉无因，重照颓玉。",
            "扇纨收、鸾孤蠹损，一番愁绪黯相触。",
            "回首寒云空雁足。",
            "露井零乱，已是负了桐阴，可堪轻误，满篱种菊。"
        ],
        "notes": "",
        "id": "babdb24cfea5966a0dc009a6d66fe8e5"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "翠楼十二阑干曲。",
            "雨痕新染蒲桃绿。",
            "时节又黄昏。",
            "东风深闭门。",
            "玉箫吹未彻。",
            "窗影梅花月。",
            "无语只低眉。",
            "闲拈双荔枝。"
        ],
        "notes": "",
        "id": "5e84c1c6c820b91747fefeaea2e0770c"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "烛房花幌参差见。",
            "疏帘镇日萦愁眼。",
            "巫峡小山屏。",
            "梦云犹未成。",
            "带霜边雁落。",
            "双字宫罗薄。",
            "二十四阑干。",
            "夜来相对寒。"
        ],
        "notes": "",
        "id": "a40ccf428d27f659fbcdbbe11e586b0c"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "菩萨蛮",
        "title": "",
        "preface": "",
        "paragraphs": [
            "芙蓉香卸桐阴薄。",
            "水窗未雨凉先觉。",
            "何处理秋裳。",
            "月高砧杵长。",
            "袂罗新恨悄。",
            "展转屏山晓。",
            "长是卷帘时。",
            "翠禽相对飞。"
        ],
        "notes": "",
        "id": "8e0e142c6f35432764c36fdd6325768b"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "虞美人",
        "title": "",
        "preface": "",
        "paragraphs": [
            "清尊黄菊红萸佩。",
            "两度云岩醉。",
            "帽檐今日更清狂。",
            "冷雨疏风、著意过重阳。",
            "故宫历历遗烟树。",
            "往事知何处。",
            "漫山秋色好题诗。",
            "吟罢阑干、独自立多时。"
        ],
        "notes": "",
        "id": "2f8023f79b7a228e7501465f29da0c71"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "西江月",
        "title": "",
        "preface": "",
        "paragraphs": [
            "燕掠晴丝袅袅，鱼吹水叶粼粼。",
            "禁街微雨洒香尘。",
            "寒食清明相近。",
            "漫著宫罗试暖，闲呼社酒酬春。",
            "晚风帘幕悄无人。",
            "二十四番花讯。"
        ],
        "notes": "",
        "id": "628568a4adcca78244c93f98e0cdbe98"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "罗袖褪。",
            "短鬓独搔谁恨。",
            "叶叶秋声风衮衮。",
            "万端心一寸。",
            "钗凤镜鸾谁问。",
            "想见粉香啼损。",
            "倩尽飞鸿终未稳。",
            "夜来寒陡顿。"
        ],
        "notes": "",
        "id": "c7de11252f20dd216e773b3da152f745"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "秋几许。",
            "荒蓼败荷烟渚。",
            "贴水飞鸥江欲暮。",
            "风帆追急羽。",
            "蝶梦转头无据。",
            "愁到曲屏深处。",
            "寒入双城扃绣户。",
            "也应闻细雨。"
        ],
        "notes": "",
        "id": "cd87e946808ce5f1748c280f1e57b5ee"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "香漠漠。",
            "低卷水风池阁。",
            "玉腕笼纱金半约。",
            "睡浓团扇落。",
            "雨后凉生云薄。",
            "女伴棹歌声乐。",
            "采得双莲迎笑剥。",
            "柳阴多处泊。"
        ],
        "notes": "",
        "id": "1f5c163aacc96a39c8b7046b34dcec94"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "闲睡足。",
            "冰柱乱敲寒玉。",
            "簇簇庭阴嘉树绿。",
            "晚蝉声断续。",
            "一雨藕花新浴。",
            "香破小窗幽独。",
            "重理焦桐寻旧曲。",
            "隔墙风动竹。"
        ],
        "notes": "",
        "id": "015946381f1ed7287f25caebafe426db"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "人寂寞。",
            "帘外翠阴如幄。",
            "团扇藤床花间错。",
            "雨边残梦觉。",
            "翠浅粉销香薄。",
            "临镜不忺梳掠。",
            "新恨悠悠无处托。",
            "棋声闲院落。"
        ],
        "notes": "",
        "id": "3f0e13baa48ee5256669a292f2935c32"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "寒半退。",
            "斜掩小屏珠翠。",
            "柳眼才醒桃欲醉。",
            "日高帘影碎。",
            "暗解鸳鸯罗带。",
            "独立晚风谁会。",
            "心事悠悠人好在。",
            "画桥流水外。"
        ],
        "notes": "",
        "id": "a9477fe96a54f603e304700a5822e399"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "深院静。",
            "隔叶鸣禽相应。",
            "金鸭云寒闲梦醒。",
            "转帘花月影。",
            "闲步碧阶香径。",
            "亸翠残红慵整。",
            "明日阴晴犹未定。",
            "试教移小艇。"
        ],
        "notes": "",
        "id": "f0361b79767b9d0888575a018700a854"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "间院宇。",
            "独自行来行去。",
            "花片无声帘外雨。",
            "峭寒生碧树。",
            "做弄清明时序。",
            "料理春酲情绪。",
            "忆得归时停棹处。",
            "画桥看落絮。"
        ],
        "notes": "",
        "id": "11840395448361d45a8ce5749812a63f"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "兰棹举。",
            "相趁落红飞去。",
            "一隙轻帘凝睇处。",
            "柳丝牵不住。",
            "昨日翠蛾金缕。",
            "今夜碧波烟渚。",
            "好梦无凭窗又雨。",
            "天涯知几许。"
        ],
        "notes": "",
        "id": "32cd2776c8665977a616157837afd511"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "谒金门",
        "title": "",
        "preface": "",
        "paragraphs": [
            "风不定。",
            "移去移来帘影。",
            "一雨林塘新绿净。",
            "杏梁归燕并。",
            "翠袖玉屏金镜。",
            "日薄绮疏人静。",
            "心事一春疑酒病。",
            "鸟啼花满径。"
        ],
        "notes": "",
        "id": "4a58a18c140f701dd7649bf652fb782d"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "春色元无主。",
            "荷东君、著意看承，等闲分付。",
            "多少无情风与浪，又那更、蝶欺蜂妒。",
            "算燕雀、眼前无数。",
            "从便帘栊能爱护，到如今、已是成迟暮。",
            "芳草碧，遮归路。",
            "看看做到难言处。",
            "怕宣郎、轻转旌旗，易歌襦裤。",
            "月满西楼弦索静，云蔽崑城阆府。",
            "便恁地、一帆轻举。",
            "独倚阑干愁拍碎，惨玉容、泪眼如红雨。",
            "去与住，两难诉。"
        ],
        "notes": "",
        "id": "9e19adde38f055f0f136b38c394405db"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "万里岷峨路。",
            "笑归来、野逸萧闲，旧时风度。",
            "玉陛金闺春引处，迟却京华步武。",
            "漫赢得、西湖佳趣。",
            "香篆琴丝帘影外，有朝云、夜月和鸥鹭。",
            "都辨我，醉中句。",
            "飞凫又报匡庐去。",
            "怕赤霄、班里依然，有人留取。",
            "头黑功名浑好在，漫浪从渠赋予。",
            "但爱我、襟期相遇。",
            "满把一觞为君寿，有风荷、万顷摇清暑。",
            "聊为此，釂金缕。"
        ],
        "notes": "",
        "id": "0f4dae473d7ade13a250a9cb4628171f"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "十顷涵空碧。",
            "画图中、峥嵘幻玉，乱零吹璧。",
            "倚遍危阑吟不尽，把酒风前岸帻。",
            "记当日、西湖为客。",
            "谁翦吴淞江上水，笑乾坤、奇事成儿剧。",
            "还照我，夜窗白。",
            "崇台目断清无极。",
            "引枝筇、琼瑶步软，印登临屐。",
            "娃馆娉婷知何在，泪粉愁浓恨积。",
            "故化作、飞花狼籍。",
            "旧事悠悠浑莫问，有玉蟾、醉里曾相识。",
            "聊伴我，夜吹笛。"
        ],
        "notes": "",
        "id": "c82e64a691dcb6f7e6f7ae6d64942d29"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "贺新郎",
        "title": "",
        "preface": "",
        "paragraphs": [
            "挽住风前柳。",
            "问鸱夷、当日扁舟，近曾来否。",
            "月落潮生无限事，零乱茶烟未久。",
            "漫留得、莼鲈依旧。",
            "可是从来功名误，抚荒祠、谁继风流后。",
            "今古恨，一搔首。",
            "江涵雁影梅花瘦。",
            "四无尘、雪飞风起，夜窗如昼。",
            "万里乾坤清绝处，付与渔翁钓叟。",
            "又恰是、题诗时候。",
            "猛拍阑干呼鸥鹭，道他年、我亦垂纶手。",
            "飞过我，共尊酒。"
        ],
        "notes": "",
        "id": "66fc2aa21709e73c3abc146c6885b0d2"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "踏莎行",
        "title": "",
        "preface": "",
        "paragraphs": [
            "夜雨灯深，春风寒浅。",
            "梅姿雪态怜娇软。",
            "锦笺闲轴旧缄情，酒边一顾清歌遍。",
            "玉局弹愁，冰弦写怨。",
            "几时纤手教重见。",
            "小楼低隔一街尘，为谁长恁巫山远。"
        ],
        "notes": "",
        "id": "b53c0247386b912f0bea7425071f8dd7"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "醉梅花・鹧鸪天",
        "title": "",
        "preface": "",
        "paragraphs": [
            "传得西林一派清。",
            "年华垂过欠官称。",
            "居无多地花常好，客有来时鹤自鸣。",
            "分蕊馆，驻箳星。",
            "齐眉相对眼尤明。",
            "弄孙教子婆娑醉，岁岁疏梅入寿觥。"
        ],
        "notes": "",
        "id": "46b843059135b33e23bdd424cda68426"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "锦园春三犯・锦园春",
        "title": "",
        "preface": "",
        "paragraphs": [
            "醉痕潮玉。",
            "爱柔英未吐，露丛如簇。",
            "绝艳矜春，分流芳金谷。",
            "风梳雨沐。",
            "耿空抱、夜阑清淑。",
            "杜老情疏，黄州赋冷，谁怜幽独。",
            "玉环睡醒未足。",
            "记传榆试火，高照宫烛。",
            "锦幄风翻，渺春容难续。",
            "迷红怨绿。",
            "漫惟有、旧愁相触。",
            "一舸东游，何时更约，西飞鸿鹄。"
        ],
        "notes": "",
        "id": "ef11c5d3668dd830a332f164bf0f358e"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "锦园春三犯・锦园春",
        "title": "",
        "preface": "",
        "paragraphs": [
            "昼长人倦。",
            "正凋红涨绿，懒莺忙燕。",
            "丝雨濛晴，放珠帘高卷。",
            "神仙笑宴。",
            "半醒醉、彩鸾飞遍。",
            "碧玉阑干，青油幢幕，沈香庭院。",
            "洛阳图画旧见。",
            "向天香深处，犹认娇面。",
            "雾縠霞绡，闻绮罗裁翦。",
            "情高意远。",
            "怕容易、晓风吹散。",
            "一笑何妨，银台换蜡，铜壶催箭。"
        ],
        "notes": "",
        "id": "774890016a864532819d94ec951fcd0a"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "鱼游春水",
        "title": "",
        "preface": "",
        "paragraphs": [
            "离愁禁不去。",
            "好梦别来无觅处。",
            "风翻征袂，触目年芳如许。",
            "软红尘里鸣鞭镫，拾翠丛中句伴侣。",
            "都负岁时，暗关情绪。",
            "昨夜山阴杜宇。",
            "似把归期惊倦旅。",
            "遥知楼倚东风，凝颦暗数。",
            "宝香拂拂遗鸳锦，心事悠悠寻燕语。",
            "芳草暮寒，乱花微雨。"
        ],
        "notes": "",
        "id": "35a52aa65b3616100d0abd2a74ecbecb"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "鹊桥仙",
        "title": "",
        "preface": "",
        "paragraphs": [
            "澄江晓碧，君山秋静，人与江山俱秀。",
            "最声吹下紫泥封，看宣献、风流依旧。",
            "□袍对引，鱼轩徐驾，小队旌旗陪后。",
            "万家指点寿星明，更把菊、登高时候。"
        ],
        "notes": "",
        "id": "46f554774df72032ac160f232dffc26f"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "鹊桥仙",
        "title": "",
        "preface": "",
        "paragraphs": [
            "槐阴閟暑，荷风清梦，满院双成俦侣。",
            "阶庭一笑玉兰新，把酒更、重逢初度。",
            "丹书漫启，青云垂上，莫忘八篇奇语。",
            "功成休驾玉霄云，且长占、赤城佳处。"
        ],
        "notes": "",
        "id": "a53e153bf7726d871d2073ca14e74290"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "鹊桥仙",
        "title": "",
        "preface": "",
        "paragraphs": [
            "寒丛弄日，宝钿承露，篱落亭亭相倚。",
            "当年彭泽未归来，料独抱、幽香一世。",
            "疏风冷雨，澹烟残照，日日重阳天气。",
            "帽檐已是半敧斜，问瓮里、新篘熟未。"
        ],
        "notes": "",
        "id": "57705632d0d8e65cbcb585e2e8f9016b"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "岸柳黄深绿已垂。",
            "庭院红遍白还飞。",
            "几回画蜡银台梦，双字香罗金缕衣。",
            "山浅澹，水茫弥。",
            "顿无消息许多时。",
            "杏梁知有新来燕，下却重帘不放归。"
        ],
        "notes": "",
        "id": "fcb8d08df90aa09078408ff56bd97a19"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "庭绿初圆结荫浓。",
            "香沟收拾旧梢红。",
            "池塘少歇鸣蛙雨，帘幕轻回舞燕风。",
            "春又老，笑谁同。",
            "澹烟斜日小楼东。",
            "相思一曲临风笛，吹过云山第几重。"
        ],
        "notes": "",
        "id": "cc0e38e48e5ad866e6ce8436c1849d13"
    },
    {
        "author": "卢祖皋",
        "dynasty": "宋",
        "type": "词",
        "rhythmic": "鹧鸪天",
        "title": "",
        "preface": "",
        "paragraphs": [
            "纤指轻拈小砑红。",
            "自调宫羽按歌童。",
            "寒馀芍药阑边雨，香落酴醿架底风。",
            "闲意态，小房栊。",
            "丁宁须满玉西东。",
            "一春醉得莺花老，不似年时怨玉容。"
        ],
        "notes": "",
        "id": "c6add53c8d9767089303906286e74eef"
    }
]