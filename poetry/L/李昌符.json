[
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "书边事",
        "preface": "",
        "paragraphs": [
            "朔野烟尘起，天军又举戈。",
            "阴风向晚急，杀气入秋多。",
            "树尽禽栖草，冰坚路在河。",
            "汾阳无继者，羌虏肯先和。"
        ],
        "notes": "",
        "id": "0f50eb994bec957873de69fbd91e1ba9"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "远归别墅",
        "preface": "",
        "paragraphs": [
            "马省曾行处，连嘶渡晚河。",
            "忽惊乡树出，渐识路人多。",
            "细径穿禾黍，颓垣压薜萝。",
            "乍归犹似客，邻叟亦相过。"
        ],
        "notes": "",
        "id": "5a5a3c57dc404ba97bcbc9d5f8383109"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "题友人屋",
        "preface": "",
        "paragraphs": [
            "松底诗人宅，闲门远岫孤。",
            "数家分小径，一水截平芜。",
            "竹节偶相对，鸟名多自呼。",
            "爱君真静者，欲去又踟蹰。"
        ],
        "notes": "",
        "id": "6ddb925aa646a89bc704688cced0740d"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "赠同游",
        "preface": "",
        "paragraphs": [
            "此来风雨后，已觉减年华。",
            "若待皆无事，应难更有花。",
            "管弦临夜急，榆柳向江斜。",
            "且莫看归路，同须醉酒家。"
        ],
        "notes": "",
        "id": "5e7b9482722a37e8fb436375b63439f7"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "送人出塞",
        "preface": "",
        "paragraphs": [
            "北风吹雨雪，举目已凄凄。",
            "战鬼秋频哭，征鸿夜不栖。",
            "沙平关路直，碛广郡楼低。",
            "此去非东鲁，人多事鼓鼙。"
        ],
        "notes": "",
        "id": "7e2ac5fcb8d4dd015c75398d25b29017"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "寻僧元皎因赠",
        "preface": "",
        "paragraphs": [
            "此生迷有著，因病得寻师。",
            "话尽山中事，归当月上时。",
            "高松连寺影，亚竹入窗枝。",
            "闲忆草堂路，相逢非素期。"
        ],
        "notes": "",
        "id": "86ee3afc9cdbc07486b9ce494956eabb"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "下第后蒙侍郎示意指于新先辈宣恩感谢",
        "preface": "",
        "paragraphs": [
            "才薄命如此，自嗟兼自疑。",
            "遭逢好文日，黜落至公时。",
            "倚玉甘无路，穿杨却未期。",
            "更慙君侍坐，问许可言诗。"
        ],
        "notes": "",
        "id": "f0f7cb951c0f0d2df01dbe559cb548bf"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "夜泊渭津",
        "preface": "",
        "paragraphs": [
            "漂漂东去客，一宿渭城边。",
            "远处星垂岸，中流月满船。",
            "凉归夜深簟，秋入雨余天。",
            "渐觉家山小，残程尚几年。"
        ],
        "notes": "",
        "id": "4daabc8cdd8497cfa14e26d8aa8245f9"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "晚夏逢友人",
        "preface": "",
        "paragraphs": [
            "一别同袍友，相思已十年。",
            "长安多在客，久病忽闻蝉。",
            "骤雨才沾地，阴云不徧天。",
            "微凉堪话旧，移榻晚风前。"
        ],
        "notes": "",
        "id": "24b974bdc1b837468410f1173d75c3a7"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "秋中夜坐",
        "preface": "",
        "paragraphs": [
            "空庭吟坐久，爽气入荷衣。",
            "病叶先秋落，惊禽背月飞。",
            "瘴云晴未散，戍客老将依。",
            "为应金门策，多应说战机。"
        ],
        "notes": "",
        "id": "3f491e8b20d6f36399690f7c3c8584d3"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "旅游伤春",
        "preface": "",
        "paragraphs": [
            "酒醒乡关远，迢迢听漏终。",
            "曙分林影外，春尽雨声中。",
            "鸟思江村路，花残野岸风。",
            "十年成底事，羸马倦西东。"
        ],
        "notes": "",
        "id": "b679f0c2e8c77bf928a5679bdb3ab8f0"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "得远书",
        "preface": "",
        "paragraphs": [
            "故人居谪宦，今日一书来。",
            "良久惊兼喜，殷勤卷更开。",
            "瘴云沉去鴈，江雨促新梅。",
            "满纸殊乡泪，非冤不可哀。"
        ],
        "notes": "",
        "id": "2fd6c31a75ad5091bfc9c8f6cb83873e"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "赠同席",
        "preface": "",
        "paragraphs": [
            "四座列吾友，满园花照衣。",
            "一生知几度，后到拟先归。",
            "急管侵诸乐，严城送落晖。",
            "当欢莫离席，离席却欢稀。"
        ],
        "notes": "",
        "id": "ae024af0c7283ce49401bc1a1d31e854"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "赠供奉僧玄观",
        "preface": "",
        "paragraphs": [
            "自得曹溪法，诸经更不看。",
            "已降禅侣久，兼作帝师难。",
            "夜木侵簷黑，秋灯照雨寒。",
            "如何嫌有著，一念在林峦。"
        ],
        "notes": "",
        "id": "6fa21ab6af96631f28f2e8e907752aaa"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "送琴客",
        "preface": "",
        "paragraphs": [
            "楚客抱离思，蜀琴留恨声。",
            "坐来新月上，听久觉秋生。",
            "夜静骚人语，天高别鹤鸣。",
            "因君兴一叹，竟夕意难平。"
        ],
        "notes": "",
        "id": "26353e2daab03b116354edc0d324d97f"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "别谪者",
        "preface": "",
        "paragraphs": [
            "此地闻犹恶，人言是所之。",
            "一家书绝久，孤驿梦成迟。",
            "八月三湘道，闻猿冒雨时。",
            "不须祠楚相，臣节转堪疑。"
        ],
        "notes": "",
        "id": "dcc1aff2a8cf17eea96a3adb112b21b6"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "行思",
        "preface": "",
        "paragraphs": [
            "千里岂云去，欲归如路穷。",
            "人间无暇日，马上又秋风。",
            "破月衔高岳，流星拂晓空。",
            "此时皆在梦，行色独怱怱。"
        ],
        "notes": "",
        "id": "87170c5b9bc122f14e226f4f31717232"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "感怀题从舅宅",
        "preface": "",
        "paragraphs": [
            "郗家庭树下，几度醉春风。",
            "今日花还发，当时事不同。",
            "流言应未息，直道竟难通。",
            "徒遣相思者，悲歌向暮空。"
        ],
        "notes": "",
        "id": "5f328e78cda73fd8888137d9741ebed3"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "与友人会",
        "preface": "",
        "paragraphs": [
            "蝉吟槐蘂落，的的是愁端。",
            "病觉离家远，贫知处事难。",
            "真交无所隐，深语有余欢。",
            "未必闻歌吹，羁心得暂宽。"
        ],
        "notes": "",
        "id": "f832e01e23f7d3a93a4fd43a72a21313"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "赠春游侣",
        "preface": "",
        "paragraphs": [
            "密林多暗香，轻吹送余芳。",
            "啼鸟愁春尽，游人喜日长。",
            "浮云横暮色，新雨洗韶光。",
            "欲散垂□恨，应须入醉乡。"
        ],
        "notes": "",
        "id": "2812e6998c3459c3e1b4aaacad340efb"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "送人游边",
        "preface": "",
        "paragraphs": [
            "愁指萧关外，风沙入远程。",
            "马行初有迹，雨落竟无声。",
            "地理全归汉，天威不在兵。",
            "西京逢故老，暗喜复时平。"
        ],
        "notes": "",
        "id": "105c279c6f5a99e0da062ed3bab7c1ff"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "寄栖白上人",
        "preface": "",
        "paragraphs": [
            "剪髪兼成隐，将心更属文。",
            "无憀对豪客，不拜谒吾君。",
            "画壁惟泉石，经窗半典坟。",
            "归林幽鸟狎，乞食病僧分。",
            "默坐终清夜，凝思念碧云。",
            "相逢应未卜，余正走嚣氛。"
        ],
        "notes": "",
        "id": "24377b7052ae3874a68b392820ba790e"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "送人入新罗使",
        "preface": "",
        "paragraphs": [
            "鸡林君欲去，立册付星轺。",
            "越海程难计，征帆影自飘。",
            "望乡当落日，怀阙羡回潮。",
            "宿雾蒙青嶂，惊波荡碧霄。",
            "春生阳气早，天接祖州遥。",
            "愁约三年外，相迎上石桥。"
        ],
        "notes": "",
        "id": "8bd28a1058f694510bb7614de1c71f78"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "咏铁马鞭",
        "preface": "",
        "paragraphs": [
            "汉将临流得铁鞭，鄂侯名字旧雕镌。",
            "须为圣代无双物，肯逐将军卧九泉。",
            "汗马不侵诛虏血，神功今见补亡篇。",
            "时来终荐明君用，莫叹沉埋二百年。"
        ],
        "notes": "",
        "id": "ceaa8857e62635f6445d1ec709c01f60"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "送友人",
        "preface": "",
        "paragraphs": [
            "举世谁能与事期，解携多是正欢时。",
            "人间不遣有名利，陌上始应无别离。",
            "晚渡待船愁立久，乱山投店独行迟。",
            "我今漂泊还如此，江劒相逢亦未知。"
        ],
        "notes": "",
        "id": "2bdf7365312584bdedd2d00832a2867f"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "南潭",
        "preface": "",
        "paragraphs": [
            "匝岸青芜掩古苔，面山亭树枕潭开。",
            "有时弦管收筵促，无数凫鹥逆浪来。",
            "路入龙祠群木老，风惊渔艇一声回。",
            "人传郭恽多游此，谁见当初泛玉杯。"
        ],
        "notes": "",
        "id": "b0e62c6e91ec52a4012f9a3873e8f59c"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "秋夜作",
        "preface": "",
        "paragraphs": [
            "数亩池塘近杜陵，秋天寂寞夜云凝。",
            "芙蓉叶上三更雨，蟋蟀声中一点灯。",
            "迹避险巇翻失路，心归闲澹不因僧。",
            "既逢上国陈诗日，长守林泉亦未能。"
        ],
        "notes": "",
        "id": "f211fdd7e93e832e01fecd1a23711ae2"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "客恨",
        "preface": "",
        "paragraphs": [
            "古原南北旧萧疎，高木风多小雪余。",
            "半夜病吟人寝后，百年闲事酒醒初。",
            "频招兄弟同佳节，已有兵戈隔远书。",
            "肥马王孙定相笑，不知岐路厌樵渔。"
        ],
        "notes": "",
        "id": "4fb8c747c5d57f21151e71133a75973a"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "三月尽日",
        "preface": "",
        "paragraphs": [
            "江头从此管弦稀，散尽游人独未归。",
            "落日已将春色去，残花应逐夜风飞。"
        ],
        "notes": "",
        "id": "f088e4575eb9d99c8a4d534057df6adb"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "绿珠咏",
        "preface": "",
        "paragraphs": [
            "洛阳佳丽与芳华，金谷园中见百花。",
            "谁遣当年坠楼死，无人巧笑破孙家。"
        ],
        "notes": "",
        "id": "58cab892a323c63814b205d1e7a9b06d"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "赠别",
        "preface": "",
        "paragraphs": [
            "又将书劒出孤舟，尽日停桡结远愁。",
            "莫道江波话离别，江波一去不回流。"
        ],
        "notes": "",
        "id": "7f133dbb2a9d85d0eb9b82f539e220fb"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "闷书",
        "preface": "",
        "paragraphs": [
            "病来难处早秋天，一径无人树有蝉。",
            "归计未成书半卷，中宵多梦昼多眠。"
        ],
        "notes": "",
        "id": "75593c6f63257b9b971817e8bea701a1"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "伤春",
        "preface": "",
        "paragraphs": [
            "即是春风尽，仍沾夜雨归。",
            "明朝更来此，兼恐落花稀。"
        ],
        "notes": "",
        "id": "8d1b36465b6a191c1389d0d626af17d0"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "登临洮望萧关",
        "preface": "",
        "paragraphs": [
            "渐觉风沙暗，萧关欲到时。",
            "儿童能探火，妇女解缝旗。",
            "川少衔鱼鹭，林多带箭麋。",
            "暂来戎马地，不敢苦吟诗。"
        ],
        "notes": "",
        "id": "d3c0983d441072d816927a1a5a90c285"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "婢仆诗 一",
        "preface": "",
        "paragraphs": [
            "春娘爱上酒家楼，不怕归迟总不忧。",
            "推道那家娘子卧，且留教住待梳头。"
        ],
        "notes": "",
        "id": "26322520f72da9d83bcbbd49dab5b4c1"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "婢仆诗 二",
        "preface": "",
        "paragraphs": [
            "不论秋菊与春花，个个能噇空腹茶。",
            "无事莫教频入库，一名闲物要些些。"
        ],
        "notes": "",
        "id": "738bf17085c9c5152ddcf02778d7287c"
    },
    {
        "author": "李昌符",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "残花应逐夜风吹。",
            "（《江湖小集》卷二十李龏《梅花衲》、卷二二李龏《剪绡集》引）。"
        ],
        "notes": "",
        "id": "e2c3ce3e81e0d9ebda71088e73ea55f0"
    }
]