[
    {
        "author": "林千之",
        "dynasty": "宋",
        "type": "诗",
        "rhythmic": "",
        "title": "送马静山寄林晓山兄弟",
        "preface": "",
        "paragraphs": [
            "古井谁复汲，古调谁复裁。",
            "玄鹤引清吭，万壑松风哀。",
            "彼美三株树，沆瀣𣂏琼台。",
            "吾宗大小山，正尔期不来。",
            "袖有明月珠，远遗马子才。",
            "江空山亦深，乃肯穿苍苔。",
            "妙悟玄中玄，使我心悠哉。",
            "有墙肩曹刘，无苑延邹枚。",
            "采薇雾失道，钓鼇风折桅。",
            "朔风无重裘，地炉拥寒灰。",
            "两穷相值遇，一笑聊参陪。",
            "白日苦无光，暖律何当回。",
            "持此将安归，令人心胆摧。",
            "吾闻三神山，缥缈连蓬莱。",
            "沧海正清浮，神仙亦崔嵬。",
            "归欤三隽朋，下界空飞埃。"
        ],
        "notes": "",
        "id": "e76edb99a1b20df00f0cf0ae501c2753"
    },
    {
        "author": "林千之",
        "dynasty": "宋",
        "type": "诗",
        "rhythmic": "",
        "title": "赠水帘洞黄秀才",
        "preface": "",
        "paragraphs": [
            "读书避世喧，结庐五云表。",
            "淡薄足生涯，诘曲藏深杳。",
            "仰观红日近，俯视众山小。",
            "沧溟舞澎湃，云气度浩渺。",
            "乔松蔓翠萝，绝壁藏啼鸟。",
            "一派从天来，长练挂木杪。",
            "海鸥忘机智，峒蝶忙飞绕。",
            "亦知山房静，而被俗客扰。",
            "作诗寄殷勤，努力须壮少。",
            "他年腾踏去，蕙帐猿惊晓。"
        ],
        "notes": "",
        "id": "49a3f6ef2693554303af32c897215bbd"
    },
    {
        "author": "林千之",
        "dynasty": "宋",
        "type": "诗",
        "rhythmic": "",
        "title": "塘下",
        "preface": "",
        "paragraphs": [
            "一片颓园生谷桑，惟余小圃占秋光。",
            "竹篱蔓引牵牛碧，野菜崇生苦藚黄。",
            "抱叶蝉瘖枯树冷，衔花鹿去古台荒。",
            "兴亡往往关天数，搔首踌躇对夕阳。"
        ],
        "notes": "",
        "id": "eb7bb36f5f96287005a85c6ee82045d8"
    }
]