[
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 乘初游慧聚到翠屏轩上月华转上方及翠微阁日已晚矣不容他访乃归",
        "preface": "",
        "paragraphs": [
            "两月寓昆山，耳目厌烦闹。",
            "饮啄落樊中，多嚬少嬉笑。",
            "岁节簿书稀，慧聚富清峭。",
            "愿偷一日闲，进步访殊调。",
            "石台出神功，殿宇自梁诏。",
            "胜境布高低，虽难亦容造。",
            "平阁翠屏轩，苍然插峰峤。",
            "满眼岁寒物，将迎若盟要。",
            "新阁亦虚明，隠显入凭眺。",
            "乾坤指顾闲，孙登一长啸。",
            "迤逦上月华，老碧倚烟奥。",
            "夜半谁有力，负鼇族嵩少。",
            "层层转上方，冰岩隠诸妙。",
            "嵌崆本自然，不凿混沌窍。",
            "方寸有泓泉，清彻宛秦照。",
            "几次菖蒲风，为解众生躁。",
            "别有古道场，数级下移趠。",
            "石佛梦中来，天手造容貌。",
            "于此稍盘桓，平昔恨难到。",
            "欲掷下山筇，尽作雾中豹。",
            "奈何苟禄身，未得从吾好。",
            "他日龙眠山，相期有耕钓。"
        ],
        "notes": "",
        "id": "70e8e56a063d69e54c09c37d40420737"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 依孟东野韵",
        "preface": "",
        "paragraphs": [
            "千山贮云房，瓶钵安空床。",
            "野籁有真响，天葩无世香。",
            "巢鹳羽翎老，睡僧眉宇光。",
            "此外足忧喜，劳劳荣辱场。"
        ],
        "notes": "",
        "id": "f051ea94a1f97767dd08a22d724d3cbf"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 依张承吉韵",
        "preface": "",
        "paragraphs": [
            "一寺皆楼殿，虽雄向此吞。",
            "云霞终日影，桧柏几年根。",
            "槛俯水烟国，磬传鸡犬村。",
            "倚窗翻贝叶，宴寂属空门。"
        ],
        "notes": "",
        "id": "450260960c4daeb2aff6379c782e659c"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 压云轩依张朝奉韵",
        "preface": "",
        "paragraphs": [
            "路峻山穷顶，岩低木露梢。",
            "半天修日观，一室分枝巢。",
            "帆去归渔市，钟来报寺庖。",
            "世闲荣悴事，寒暑转烟郊。"
        ],
        "notes": "",
        "id": "7586a2ac9d6f5942239677770bf56c4d"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 又依朱秀才韵",
        "preface": "",
        "paragraphs": [
            "金阙山头辟一轩，轩闲身世两超然。",
            "阶临霭霭张公市，簷接青青广乐天。",
            "风聒近林容虎啸，雨腥低洞有龙眠。",
            "坐看起处分明甚，不羡王维到水边。"
        ],
        "notes": "",
        "id": "eb9129878997c95bb98a26852d1fca4e"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 翠微庵",
        "preface": "",
        "paragraphs": [
            "胜境增添岂偶然，已前无屋事金僊。",
            "巨灵擘到三千丈，向老基来八百年。",
            "远远别山来白足，重重峻宇出青莲。",
            "端严石像庵犹在，若个寻庵复坐禅。"
        ],
        "notes": "",
        "id": "ac3ce84cdb26d3be1257634739f2dab1"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 灵山讲堂",
        "preface": "",
        "paragraphs": [
            "佛度亿万众，山是说经所。",
            "今人说猊座，亦作潮音主。",
            "何必诸比丘，曾见五花雨。",
            "面壁无说人，家风自一祖。"
        ],
        "notes": "",
        "id": "9375d4ac889f0b4c90d12aad90b35f78"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 月华阁",
        "preface": "",
        "paragraphs": [
            "依稀瑶径通云隙，藓石模糊数千尺。",
            "昂者如飞俯者驰，叠叠寒空翠光滴。",
            "影高中逗日月辉，阴助草灵春不识。",
            "王屋壶中体浅深，来者增添爱山僻。",
            "有人隠几每忘饥，姓名自愧樊中客。",
            "结庐纵拟续琴歌，却忆猿惊旧山侧。"
        ],
        "notes": "",
        "id": "a24258ec9fde7e4643a379c86501b376"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 东斋",
        "preface": "",
        "paragraphs": [
            "峭绝山根野水旁，栏干瞰水有山房。",
            "鱼藏似识秋风冷，僧睡那知世路忙。",
            "金磬一声清恋竹，石矶数级碧皴霜。",
            "耻罍未忍轻归去，班嗣垂纶此兴长。"
        ],
        "notes": "",
        "id": "580fdea1bfc5c43af7b1fa3e1f5c4cea"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 又依向主簿韵",
        "preface": "",
        "paragraphs": [
            "鹭飞万顷碧光中，楚楚缁庐枕水穷。",
            "事外有缘三径邃，眼前无碍九霄通。",
            "转山僧道筇携雨，载月渔归席挂风。",
            "一切世间虚幻事，隔堤请看数枝红。"
        ],
        "notes": "",
        "id": "76aec9b72deb4996972283dff8c70839"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 岩阴堂",
        "preface": "",
        "paragraphs": [
            "寒帚高悬绝点埃，贮藏秋色枕山隈。",
            "僧眠石室衣生雾，客步莎庭迹印苔。",
            "占竹鸳雏容得老，采花蜂蝶枉教来。",
            "澄怀观道如痴者，兀坐忘归忽自咍。"
        ],
        "notes": "",
        "id": "d1ffccaebb3a428a65205b77677a04ae"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 慧照堂",
        "preface": "",
        "paragraphs": [
            "眼亦不碌碌，耳亦不碌碌。",
            "云外野鸣幽，霜中岁寒绿。",
            "何必面南山，真理明明足。",
            "客问慧照名，僧拈一枝菊。"
        ],
        "notes": "",
        "id": "7adcd4aee20429a15b87f8b9bcfd1b7a"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 少林堂",
        "preface": "",
        "paragraphs": [
            "无欠无余丈室幽，鸡鸣而动晦而休。",
            "利名涉处尘尘热，香火缘中日日秋。",
            "祇解结跏临竹石，懒将叉手对公侯。",
            "有人来问禅宗旨，告道明明百草头。"
        ],
        "notes": "",
        "id": "919c2741a5077b1b7c8949f8f29ce6b7"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 素琴堂",
        "preface": "",
        "paragraphs": [
            "长官发已星，强持牧羊箠。",
            "故山荒草堂，为贫不知耻。",
            "衮衮敲朴庭，缨裾渍尘滓。",
            "子贱敬可高，七弦不离指。",
            "今日到僧房，阴森翠堆几。",
            "数拳解巑岏，一泓粗清泚。",
            "瑞草不知名，芬我胜兰芷。",
            "天籁更自然，世音亦何俚。",
            "长官趣如何，依稀琴在此。",
            "返思子贱琴，未免尚宫征。",
            "弹与不弹间，一切聊尔耳。",
            "兀坐纵无言，汤汤寓流水。"
        ],
        "notes": "",
        "id": "207c1990b00b921b2c86981f917f987f"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 翠屏轩",
        "preface": "",
        "paragraphs": [
            "轩对山开昼不扃，山迎轩耸展如屏。",
            "高低楼阁安三宝，向背峰峦荷五丁。",
            "秋雨松林成水墨，春风花谷具丹青。",
            "谁人坦腹来高枕，笑傲羲皇任醉醒。"
        ],
        "notes": "",
        "id": "d525341298d326966635ce0a5887a0ce"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 连云阁",
        "preface": "",
        "paragraphs": [
            "摇摇曳曳白云轻，檐外多般弄晦晴。",
            "龙与去来无定影，僧将舒卷伴真情。",
            "雪留莹彻层霄在，云散森罗万象清。",
            "试问主僧还解否，毗耶消息甚分明。"
        ],
        "notes": "",
        "id": "5b8c235cd14a938c284f073da7e3220f"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 西斋",
        "preface": "",
        "paragraphs": [
            "老后名山付卧游，偶携谢屐此寻幽。",
            "每思南岳嘲周子，何暇东林访惠休。",
            "苔护出生苍石老，竹供延客碧云秋。",
            "主僧不用贪行脚，祇此林间可白头。"
        ],
        "notes": "",
        "id": "0aa69aa565f3c2445edf92febf98e00e"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 凌峰阁",
        "preface": "",
        "paragraphs": [
            "海上飞来据马鞍，灵鼇独坐碧孱颜。",
            "几年真宰雕镌就，尽日高僧指顾间。",
            "去市红尘三里远，供人青眼一轩悭。",
            "半峰有窟龙为宅，云在檐头恣往还。"
        ],
        "notes": "",
        "id": "efe516afaffa3e226af4b3f221eab9e3"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 夕秀轩",
        "preface": "",
        "paragraphs": [
            "逍遥金地与人疏，山静风光碧有余。",
            "开筑当年看锡卓，焚修今日听星居。",
            "灵株瑞草人难识，明月清风室更虚。",
            "坐久半天琼珮响，泠泠此理属真如。"
        ],
        "notes": "",
        "id": "9eafe29b545af2d49d16c8df8a7fe7fe"
    },
    {
        "author": "李乘",
        "dynasty": "宋",
        "type": "诗",
        "rhythmic": "",
        "title": "慧聚杂题 西庵",
        "preface": "",
        "paragraphs": [
            "野蔓盘青上短檐，客来径草旋鉏芟。",
            "禽饥闻磬来疏砌，僧饱携筇过别岩。",
            "茶鼎引烟熏纸帐，竹窗漏月射经函。",
            "西庵门外如何景，杳杳寒泾一叶帆。"
        ],
        "notes": "",
        "id": "55c360a8353a5d02f6eb1fbbe6461baa"
    }
]