[
    {
        "author": "李迪",
        "dynasty": "宋",
        "type": "诗",
        "rhythmic": "",
        "title": "题河阳后城平嵩阁",
        "preface": "",
        "paragraphs": [
            "南指嵩高北太行，大河中出贯灵长。",
            "君王不恃金汤险，自有仁恩结万方。"
        ],
        "notes": "",
        "id": "c722cbed991b8674e20c3ffd6e85782a"
    },
    {
        "author": "李迪",
        "dynasty": "宋",
        "type": "诗",
        "rhythmic": "",
        "title": "灵岩",
        "preface": "",
        "paragraphs": [
            "灵岩山势异，金地景难穷。",
            "塔影遮层汉，钟声落半空。",
            "千峰罗雉堞，万仞耸屏风。",
            "飞鹤来清窦，刳鱼挂古桐。",
            "名曾参四绝，封合亚三公。",
            "势彻河壖远，形差岳镇雄。",
            "僊闾邻峻极，日观伴穹崇。",
            "邃洞连蓬岛，重峦凿梵宫。",
            "望应销俗虑，登喜出尘笼。",
            "献寿嵩衡竝，分茅海岱同。",
            "艮方标出震，午位对升中。",
            "岚滴晴烟碧，崖铺夕照红。",
            "巍峨齐太华，奇胜敌崆峒。",
            "炼句共诗客，模真怯画工。",
            "天孙分怪状，神化结全功。",
            "吟赏慵回首，云泉兴愈隆。"
        ],
        "notes": "",
        "id": "46607fa1af6180b1530848d2d74416bd"
    },
    {
        "author": "李迪",
        "dynasty": "宋",
        "type": "诗",
        "rhythmic": "",
        "title": "挽文朝奉",
        "preface": "",
        "paragraphs": [
            "散尽黄金为买书，时人笑我太痴愚。",
            "一朝有子如尧叟，何处无人说老苏。",
            "可谓死而无憾者，孰云文不在兹乎。",
            "渊明地下闻君葬，也散黄花作泪珠。"
        ],
        "notes": "",
        "id": "a38c8fae4e8f20445fea5491dcffbdb5"
    },
    {
        "author": "李迪",
        "dynasty": "宋",
        "type": "诗",
        "rhythmic": "",
        "title": "自题爱梅",
        "preface": "",
        "paragraphs": [
            "我被梅花恼几年，梅花才发便诗颠。",
            "月明遶却梅花树，直入梅花影里眠。"
        ],
        "notes": "",
        "id": "b525d047b7522b2c5695d97a78a53208"
    },
    {
        "author": "李迪",
        "dynasty": "宋",
        "type": "诗",
        "rhythmic": "",
        "title": "萍",
        "preface": "",
        "paragraphs": [
            "泥滓根萌浅，风波性质轻。",
            "晚来堆岸曲，犹得护蛙鸣。"
        ],
        "notes": "",
        "id": "bcff25e41becbd9d442c2ebeaaa9d801"
    },
    {
        "author": "李迪",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "日烘丽萼红萦火，雨过菖条绿喷烟。"
        ],
        "notes": "",
        "id": "16f7aaa747940fb87d2ac532fd169766"
    }
]