[
    {
        "author": "李渤",
        "dynasty": "唐",
        "type": "诗",
        "rhythmic": "",
        "title": "南溪诗",
        "preface": "",
        "paragraphs": [
            "玄岩丽南溪，新泉发幽色。",
            "岩泉孕灵秀，云烟纷崖壁。",
            "斜峰信天插，奇洞固神辟。",
            "窈窕去未穷，环回势难极。",
            "玉池似无水，玄井昏不测。",
            "仙户掩复开，乳膏凝更滴。",
            "丹砂有遗址，石径无留迹。",
            "南眺苍梧云，北望洞庭客。",
            "萧条风烟外，爽朗形神寂。",
            "若值浮丘翁，从此谢尘役。"
        ],
        "notes": "",
        "id": "ca7003c45aa96d8c10c924f4545a2dc5"
    },
    {
        "author": "李渤",
        "dynasty": "唐",
        "type": "诗",
        "rhythmic": "",
        "title": "喜弟淑再至为长歌",
        "preface": "",
        "paragraphs": [
            "前年别时秋九月，白露吹霜金吹烈。",
            "离鸿一别影初分，泪袖双挥心哽咽。",
            "别来几度得音书，南岳知□□□□。",
            "庐山峨峨倚天碧，捧排空崖千万尺。",
            "社牓长题高士名，食堂每记云山迹。",
            "我本开云此山住，偶为名利相萦误。",
            "自负心机四十年，羞闻社客山中篇。",
            "忧时魂梦忆归路，觉来疑在林中眠。",
            "昨日亭前乌鹊喜，果得今朝尔来此。",
            "吾吟行路五十篇，尽说江南数千里。",
            "自怜兄弟今五人，共萦儒素家尚贫。",
            "虽然廪饩各不一，就中总免拘常伦。",
            "长兄年少曾落托，拔劒沙场随卫霍。",
            "口里虽谭周孔文，怀中不舍孙吴略。",
            "次兄一生能苦节，夏聚流萤冬映雪。",
            "非论疾恶志如霜，更觉临泉心似铁。",
            "第三之兄更奇异，昂昂独负青云志。",
            "下看金玉不如泥，肯道王侯身可贵。",
            "却愁清逸不干时，高踪大器无人知。",
            "倘逢感激许然诺，必能万古留清规。",
            "念尔年来方二十，夙夜孜孜能独立。",
            "卷中笔落星汉摇，洞里丹灵鬼神泣。",
            "嗟余流浪心最狂，十年学劒逢时康。",
            "心中不解事拘束，世间谈笑多相妨。",
            "广海青山殊未足，逢著高楼还醉宿。",
            "朝走安公枥上驹，暮伦陶令篱边菊。",
            "近来诗思殊无况，苦被时流不相放。",
            "云腾浪走势未衰，鹤膝蜂腰岂能障。",
            "送尔为文殊不识，贵从一一传胷臆。",
            "若到湖南见紫霄，会须待我同攀陟。"
        ],
        "notes": "",
        "id": "f58af8e3531eebb84dcb86e9bf4b7519"
    },
    {
        "author": "李渤",
        "dynasty": "唐",
        "type": "诗",
        "rhythmic": "",
        "title": "留别南溪二首 一",
        "preface": "",
        "paragraphs": [
            "常叹春泉去不回，我今此去更难来。",
            "欲知别后留情处，手种岩花次第开。"
        ],
        "notes": "",
        "id": "0ba1224b4d8e8d5b9d3e727a10ab55fb"
    },
    {
        "author": "李渤",
        "dynasty": "唐",
        "type": "诗",
        "rhythmic": "",
        "title": "留别南溪二首 二",
        "preface": "",
        "paragraphs": [
            "如云不厌苍梧远，似鴈逢春又北归。",
            "惟有隐山溪上月，年年相望两依依。"
        ],
        "notes": "",
        "id": "2c1419c821c29354d4d6b7a91a8d4271"
    },
    {
        "author": "李渤",
        "dynasty": "唐",
        "type": "诗",
        "rhythmic": "",
        "title": "桂林叹鴈",
        "preface": "",
        "paragraphs": [
            "三朝四黜倦遐征，往复皆愁万里程。",
            "尔解分飞却回去，我方从此向南行。"
        ],
        "notes": "",
        "id": "e150e89c6917ffd5e9b598a9c2d1394e"
    },
    {
        "author": "李渤",
        "dynasty": "宋",
        "type": "诗",
        "rhythmic": "",
        "title": "昌山",
        "preface": "",
        "paragraphs": [
            "嶙峋峭壁武溪东，耸起昌文叠秀峰。",
            "空谷流声浑管籥，断云出岫倚崆峒。",
            "依稀玉韫含辉晓，烂熳花飞点翠融。",
            "自是山灵开淑气，遥看拱璧鬰青葱。"
        ],
        "notes": "",
        "id": "940795f19c703647c2ad2881cdc2bc7c"
    },
    {
        "author": "李渤",
        "dynasty": "宋",
        "type": "诗",
        "rhythmic": "",
        "title": "武溪",
        "preface": "",
        "paragraphs": [
            "扁舟初泛入泷船，隠约乘槎上汉年。",
            "岸狭束成三级浪，山高分得一毫天。",
            "扫开盘石那无酒，流出桃花恐有仙。",
            "青史若能留姓字，直须来此钓溪烟。"
        ],
        "notes": "",
        "id": "91be7abe940cf934a2e5f287c58e650d"
    }
]