[
    {
        "author": "罗荣祖",
        "dynasty": "宋",
        "type": "诗",
        "rhythmic": "",
        "title": "读祖宗伯公临难遗弟诗有感",
        "preface": "",
        "paragraphs": [
            "豫章风节振荆湘，匪为殷亡为晋亡。",
            "执手痛罹鸣鹡难，焚裘梦断树藼乡。",
            "三诗聊寄忠臣愤，九死宁回国士肠。",
            "一展遗编一兴慨，令人千载挹辉光。"
        ],
        "notes": "",
        "id": "04a62b86b0cd4b92097128b14f2dcd4b"
    },
    {
        "author": "罗荣祖",
        "dynasty": "宋",
        "type": "诗",
        "rhythmic": "",
        "title": "登齐云和祖天锡公韵",
        "preface": "",
        "paragraphs": [
            "名山今日始攀跻，峭壁巉崖路欲迷。",
            "荆棘拨开登月窟，脚根稳著步天梯。",
            "恍疑身在半空去，忽见鸟从平地飞。",
            "胜景可人观不徧，挥毫石上且留题。"
        ],
        "notes": "",
        "id": "ca78a321e56004bce8b6803c9067fab7"
    },
    {
        "author": "罗荣祖",
        "dynasty": "宋",
        "type": "诗",
        "rhythmic": "",
        "title": "题灵岩",
        "preface": "",
        "paragraphs": [
            "巨鳌戴山凌空起，横绝碧云千万里。",
            "岚风飞净明彩霞，四宇八纮皆望里。",
            "雾障高悬五老峰，朵朵尖削成芙蓉。",
            "天柱南边五丁立，香炉凿出盘蛟龙。",
            "仙家七子烧丹处，瑶草琼花间琪树。",
            "洞门深锁苔自封，黄鹤飞来复飞去。"
        ],
        "notes": "",
        "id": "35127963be7e6c7bdb7a6ad4732ef6de"
    },
    {
        "author": "罗荣祖",
        "dynasty": "宋",
        "type": "诗",
        "rhythmic": "",
        "title": "咏陶",
        "preface": "",
        "paragraphs": [
            "解体脱世纷，结志怀往义。",
            "织纬足充粮，种秫常供醉。",
            "素琴寄长谣，孤衿抗高视。",
            "国爵屏如膻，家贫甘若嗜。",
            "径荒早归来，园涉成佳致。",
            "依俗岂尚同，诡时非立异。",
            "遥遥五柳风，千载犹相喟。"
        ],
        "notes": "",
        "id": "ba7545b8a5ca4db8c817a63b795c3c26"
    },
    {
        "author": "罗荣祖",
        "dynasty": "宋",
        "type": "诗",
        "rhythmic": "",
        "title": "答招隠",
        "preface": "",
        "paragraphs": [
            "荡荡唐尧德，乃有箕山臣。",
            "巍巍周武功，不乏采薇人。",
            "四皓自躭洛，两龚岂避新。",
            "并介实天性，离奇非世珍。",
            "君虽羞独割，余敢辱均茵。",
            "东臯足舒啸，南亩可充囷。",
            "弗罫圣人网，常期鸥鸟亲。"
        ],
        "notes": "",
        "id": "c249c5241572be68450a2bbfcd699a98"
    }
]