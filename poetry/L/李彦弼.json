[
    {
        "author": "李彦弼",
        "dynasty": "宋",
        "type": "诗",
        "rhythmic": "",
        "title": "傲暑栖霞洞",
        "preface": "",
        "paragraphs": [
            "嵌窦栖霞，𪜎𧇠转杓。",
            "左骖鸾翼，右耳凤箫。",
            "爽排酷烈，境邈氛嚣。",
            "静者多妙，于焉消摇。"
        ],
        "notes": "",
        "id": "c847e957c2bae881d04a9eacdcda4812"
    },
    {
        "author": "李彦弼",
        "dynasty": "宋",
        "type": "诗",
        "rhythmic": "",
        "title": "与曹圣延游风洞及七星观遂成长句",
        "preface": "",
        "paragraphs": [
            "文英子建声华烜，少陵尝咏波澜阔。",
            "遐流亹亹钟宜春，观君紫芝真秀拔。",
            "华山𫘧耳汗血孙，奚取王良手刍秣。",
            "骎骎凌厉追遗风，胡为顿缨驰骆越。",
            "谁嗟长庚有老裔，壮龄直欲排紫闼。",
            "初从附凤矫飞翔，晚乃射虎耽疏豁。",
            "强颜方喜安斗筲，禀分何能愧圭撮。",
            "胸中琳琅茀埃𡏖，自恧铅锋乏破割。",
            "时过西邻蕲发药，霤引玉泉浇胏渴。",
            "新商执矩早威令，甘霔腾虚摧虐魃。",
            "约君飘凫泛沧漪，背负青天□夭阏。",
            "风来空穴袭发毛，刷腋凉飙振𫄨葛。",
            "泠然便拟子列游，不待别起青苹末。",
            "徐跻七星跐山椒，杓魁歊虚状旋斡。",
            "近君白雪热何有，高谈一激锥囊脱。",
            "扳肩作者古蹊径，余事篇章随击钵。",
            "盘趺不减二华君，妙阅枯棋战挑捾。",
            "光驺摇纵莫可留，四序翩翩几箭筈。",
            "顷看金柳流鶑鸣，俄听玉露丛蝉聒。",
            "清辉默韵无弦琴，乌用檀槽挥一抹。",
            "我方骚愁愁到骨，潜睨蠹蟫眉目𦈛。",
            "徒操诗穷拥鼻吟，□或酒酣将月喝。",
            "生平刚肠久已屈，頼尔匹夫难志夺。",
            "故交纷纭翱赤霄，大钧播物昭穷达。",
            "德尊一代元坎坷，儒腐百年决粗粝。",
            "南溟垂翅云翼收，北窗默卧霜须捋。",
            "病马犹期春草长，涸鱼终需江水活。",
            "君行趋觐长安日，轶兴横秋畴可遏。",
            "公卿倾风定援手，鸿造机缄由一拨。",
            "江湖要作迥相忘，静言可笑相濡沫。"
        ],
        "notes": "",
        "id": "81749fe00436d1e32b6e90a51597dcaf"
    }
]