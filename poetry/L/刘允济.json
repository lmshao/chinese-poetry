[
    {
        "author": "刘允济",
        "dynasty": "唐",
        "type": "诗",
        "rhythmic": "",
        "title": "经庐岳回望江州想洛川有作",
        "preface": "",
        "paragraphs": [
            "龟山帝始营，龙门禹初凿。",
            "出入经变化，俯仰凭寥廓。",
            "未若兹山功，连延竝巫霍。",
            "东北疏艮象，西南距坤络。",
            "宏阜自郁盘，高标复回薄。",
            "势入柴桑渚，阴开彭蠡壑。",
            "九江杳无际，七泽纷相错。",
            "云雨散吴会，风波腾鄬鄀。",
            "迹随造化久，利与乾坤博。",
            "肸蚃精气通，纷纶潜怪作。",
            "石渠忽见践，金房安可托。",
            "地入天子都，岩有仙人药。",
            "二门几迢遰，三宫何儵爚。",
            "咫尺穷杳冥，跬步皆恬漠。",
            "仙才惊羽翰，幽居静龙蠖。",
            "明牧振雄词，棣华殊灼灼。",
            "盛业匡西夏，深谋赞禹亳。",
            "黄云复鼎飞，绛气横川跃。",
            "佐历符贤运，人期茂天爵。",
            "礼乐富垂髫，诗书成舞勺。",
            "清辉靖嵒电，利器腾霜锷。",
            "游圣挹衢尊，邻畿恭木铎。",
            "岩仞包武侯，波澜控文若。",
            "旋闻刈薪楚，遽覩升葵藿。",
            "稷契序揆图，良平公辅略。",
            "重地资出守，英藩谅求瘼。",
            "豫章观伟材，江州访灵崿。",
            "阳岫晓氛氲，阴崖暮萧索。",
            "潜伏屡黥奔，雄飞更鸷搏。",
            "惊𤢹透烟霞，腾猿乱枝格。",
            "故园有归梦，他山飞赏乐。",
            "帝乡徒可游，湟涧终旅泊。",
            "景物观淮海，云霄望河洛。",
            "城阙紫微星，图书玄扈阁。",
            "神功多粉缋，元气犹斟酌。",
            "丞相下南宫，将军趋北落。",
            "横簪竝附蝉，列鼎俱调鹤。",
            "四郊时迷路，五月先投龠。",
            "池榭宣琼管，风花乱珠箔。",
            "旧游劳梦寐，新知无悦乐。",
            "天寒欲赠言，岁暮期交约。",
            "夜琴清玉柱，秋灰变缇幕。",
            "风云动翰林，宫徵调文籥。",
            "言泉激为浪，思绪飞成缴。",
            "千里辉珠玑，五采含丹雘。",
            "钟鼓旋惊鷃，瑾瑜俄抵鹊。",
            "窃价慙庸怠，叨声逾寂莫。",
            "长望限南溟，居然翳东郭。"
        ],
        "notes": "",
        "id": "e68290761bee61ce77cf2e4a8bad70cf"
    },
    {
        "author": "刘允济",
        "dynasty": "唐",
        "type": "诗",
        "rhythmic": "",
        "title": "咏琴",
        "preface": "",
        "paragraphs": [
            "昔在龙门侧，谁想凤鸣时。",
            "雕琢今为器，宫商不自持。",
            "巴人缓疎节，楚客弄繁丝。",
            "欲作高张引，飜成下调悲。"
        ],
        "notes": "",
        "id": "78732e3ca99415219cfba64ebfe1308c"
    },
    {
        "author": "刘允济",
        "dynasty": "唐",
        "type": "诗",
        "rhythmic": "",
        "title": "怨情",
        "preface": "",
        "paragraphs": [
            "玉关芳信断，兰闺锦字新。",
            "愁来好自抑，念切已含嚬。",
            "虚牖风惊梦，空床月厌人。",
            "归期倘可促，勿度柳园春。"
        ],
        "notes": "",
        "id": "ec5d783a8b2ca6c948bc76665373fc1a"
    },
    {
        "author": "刘允济",
        "dynasty": "唐",
        "type": "诗",
        "rhythmic": "",
        "title": "见道边死人",
        "preface": "",
        "paragraphs": [
            "凄凉徒见日，冥寞讵知年。",
            "魂兮不可问，应为直如弦。"
        ],
        "notes": "",
        "id": "b4107beac3829107154a0f6b484eec41"
    }
]