[
    {
        "author": "刘岑",
        "dynasty": "宋",
        "type": "诗",
        "rhythmic": "",
        "title": "忠节庙",
        "preface": "",
        "paragraphs": [
            "皇天祐宋生虎臣，奋身櫜鞬起西秦。",
            "勇义智略卫霍伦，西平云亡愬复兴。",
            "疾首匈奴敢凭陵，恨不一举空朔廷。",
            "鸣剑抵掌志幽幷，提兵北趋指神京。",
            "遇虏大点符离城，绛衣铁冠目怒瞑。",
            "虏众辟易屡窜奔，飞矢洞脇陨其身。",
            "帝心震悼诏廷绅，一旦失此飞将军，作宫庙食妥其灵。",
            "生为人雄死明神，虽殁不愧远与巡。",
            "气冲斗牛叩穹旻，臣魄尚能厉女真。",
            "镇山之南勒坚珉，百世祀兮慰忠魂。"
        ],
        "notes": "",
        "id": "af0d5214c5c5619ddb7578590512e330"
    },
    {
        "author": "刘岑",
        "dynasty": "宋",
        "type": "诗",
        "rhythmic": "",
        "title": "贞女祠",
        "preface": "",
        "paragraphs": [
            "贞女已云远，芳名闻至今。",
            "烟波濑江上，松柏古祠深。",
            "暮色留残照，悲风动远林。",
            "谪仙文不死，读罢为沾襟。"
        ],
        "notes": "",
        "id": "82edbb7b5ba35cd39d4bc75b5d349290"
    }
]