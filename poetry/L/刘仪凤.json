[
    {
        "author": "刘仪凤",
        "dynasty": "宋",
        "type": "诗",
        "rhythmic": "",
        "title": "以笔墨送周子允发策玉堂",
        "preface": "",
        "paragraphs": [
            "腹囊英物吐长虹，翰墨区区有底功。",
            "也要同盟作旗鼓，三山直上一帆风。"
        ],
        "notes": "",
        "id": "71de202206e075460943a8b63b4ac2c6"
    },
    {
        "author": "刘仪凤",
        "dynasty": "宋",
        "type": "诗",
        "rhythmic": "",
        "title": "咏范志玄",
        "preface": "",
        "paragraphs": [
            "谁家游冶郎，闯首窥幽闼。",
            "但见脸如花，不知心似铁。",
            "一夕变其躯，雪姿映云发。",
            "昔为桃李姿，今作松篁节。"
        ],
        "notes": "",
        "id": "0d30a11a8e087b3f299f7a6d47fa6caf"
    },
    {
        "author": "刘仪凤",
        "dynasty": "宋",
        "type": "诗",
        "rhythmic": "",
        "title": "饮王龟龄瑞白堂秉烛观跳珠分韵得珠字",
        "preface": "",
        "paragraphs": [
            "别来世故朝昏殊，相与言之汗模糊。",
            "两翁得酒促坐席，感深念极气欲苏。",
            "箨龙亦解作水供，细绎寻丈如渴乌。",
            "衣巾生秋背毛竖，金石相印环佩趋。",
            "江山豪壮旁尊俎，醉中频贯累累珠。",
            "此时一事复挂口，为乐未竟成喑呜。",
            "夔州忧民困汤火，润泽有志无坦途。",
            "眼前焦熬十万户，欠伸戏笑皆沾濡。",
            "自操量鼓入官廪，不输一钱分水符。",
            "读书功名无表畔，久矣俗吏轻吾儒。"
        ],
        "notes": "",
        "id": "64ccb4adbeb76a56f671db3f04032651"
    },
    {
        "author": "刘仪凤",
        "dynasty": "宋",
        "type": "诗",
        "rhythmic": "",
        "title": "自归州陆行至夔州  其一",
        "preface": "",
        "paragraphs": [
            "户口村无几，犁锄力不堪。",
            "林荒樗栎寿，月黑虎狼贪。",
            "幽绝云眠稳，清闲谷饮甘。",
            "故山深未极，壤断盖茅庵。"
        ],
        "notes": "",
        "id": "c7bf0e76b62e4a285a57389ab524e263"
    },
    {
        "author": "刘仪凤",
        "dynasty": "宋",
        "type": "诗",
        "rhythmic": "",
        "title": "自归州陆行至夔州  其二",
        "preface": "",
        "paragraphs": [
            "旷野无人宿，危亭犯雨过。",
            "岭云堆屭赑，刹海现兜罗。",
            "酒触秋怀壮，天留暮色多。",
            "不胜行役苦，裁入竹枝歌。"
        ],
        "notes": "",
        "id": "d56fa2e628428e52cc385b92b3d8e5b0"
    },
    {
        "author": "刘仪凤",
        "dynasty": "宋",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "嘉陵从东来，水上山突兀。",
            "松竹相蔽亏，烟霞互明灭。"
        ],
        "notes": "",
        "id": "00e666b1df3cd3453058ce86aac8ff56"
    }
]