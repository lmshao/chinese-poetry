[
    {
        "author": "李遇",
        "dynasty": "宋",
        "type": "诗",
        "rhythmic": "",
        "title": "题濮村",
        "preface": "",
        "paragraphs": [
            "乞与东风十日晴，放教杖屦步云轻。",
            "客闲到处俱诗往，春色浓时载酒行。",
            "别去江山如识面，重来花鸟更关情。",
            "一官休羡无毡冷，官冷元来愈觉清。"
        ],
        "notes": "",
        "id": "443313f7a998d8de104eb1353b326972"
    },
    {
        "author": "李遇",
        "dynasty": "宋",
        "type": "诗",
        "rhythmic": "",
        "title": "咏西湖江湖伟观楼",
        "preface": "",
        "paragraphs": [
            "举目看来皆画屏，只因栏槛接苍冥。",
            "江湖二水一船白，吴越两山相对青。",
            "云北云南何处没，潮生潮落几时停。",
            "西偏不被斜阳碍，直见家山与洞庭。"
        ],
        "notes": "",
        "id": "7c623ebac573df319b60732003ebd6a0"
    }
]