[
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "长洲怀古",
        "preface": "",
        "paragraphs": [
            "野烧原空尽荻灰，吴王此地有楼台。",
            "千年事往人何在，半夜月明潮自来。",
            "白鸟影从江树没，清猨声入楚云哀。",
            "停车日晚荐苹藻，风静寒塘花正开。"
        ],
        "notes": "",
        "id": "595f82cd411b290c3d7e9b3bc8e9ab4d"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "经炀帝行宫",
        "preface": "",
        "paragraphs": [
            "此地曾经翠辇过，浮云流水竟如何。",
            "香销南国美人尽，怨入东风芳草多。",
            "残柳宫前空露叶，夕阳川上浩烟波。",
            "行人遥起广陵思，古渡月明闻棹歌。"
        ],
        "notes": "",
        "id": "4d67af8daf67ac5d755f50ca02aef9a4"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "春日游嘉陵江",
        "preface": "",
        "paragraphs": [
            "独泛扁舟映绿杨，嘉陵江水色苍苍。",
            "行看芳草故乡远，坐对落花春日长。",
            "曲岸危樯移渡影，暮天栖鸟入山光。",
            "今来谁识东归意，把酒闲吟思洛阳。"
        ],
        "notes": "",
        "id": "daae1fbb28cbee698f081c5491168ac0"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "秋日山斋书怀",
        "preface": "",
        "paragraphs": [
            "启户清风枕簟幽，虫丝吹落挂帘钩。",
            "蝉吟高树雨初霁，人忆故乡山正秋。",
            "浩渺蒹葭连夕照，萧疎杨柳隔沙洲。",
            "空将方寸荷知己，身寄烟萝恩未酬。"
        ],
        "notes": "",
        "id": "ea5933d55ebaeaf4ac70f8820dfd102e"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "晚秋洛阳客舍",
        "preface": "",
        "paragraphs": [
            "清洛平分两岸沙，沙边水色近人家。",
            "隋朝古陌铜驼柳，石氏荒原金谷花。",
            "庭叶霜浓悲远客，宫城日晚度寒鵶。",
            "未成归计关河阻，空望白云乡路赊。"
        ],
        "notes": "",
        "id": "53bd6ffa271b9d7d637b2d0a9c6f369f"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "深愁喜友人至",
        "preface": "",
        "paragraphs": [
            "不避驱羸道路长，青山同喜惜年光。",
            "灯前话旧堦草夜，月下醉吟谿树霜。",
            "落叶已经寒烧尽，衡门犹对古城荒。",
            "此身未遂归休计，一半生涯寄岳阳。"
        ],
        "notes": "",
        "id": "9df21715c78ceeb91b56bce646726673"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "秋日望西阳",
        "preface": "",
        "paragraphs": [
            "古木苍苔坠几层，行人一望旅情增。",
            "太行山下黄河水，铜雀台西武帝陵。",
            "风入蒹葭秋色动，雨余杨柳暮烟凝。",
            "野花似泣红妆泪，寒露满枝枝不胜。"
        ],
        "notes": "",
        "id": "3a751a898ab7a22daf6a6fecd2f0b761"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "邺都怀古",
        "preface": "",
        "paragraphs": [
            "昔时霸业何萧索，古木唯多鸟雀声。",
            "芳草自生宫殿处，牧童谁识帝王城。",
            "残春杨柳长川迥，落日蒹葭远水平。",
            "一望青山便惆怅，西陵无主月空明。"
        ],
        "notes": "",
        "id": "e2659fbc18c295ad542b96ed24df0b77"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "题龙门僧房",
        "preface": "",
        "paragraphs": [
            "静室遥临伊水东，寂寥谁与此身同。",
            "禹门山色度寒磬，萧寺竹声来晚风。",
            "僧宿石龛残雪在，鴈归沙渚夕阳空。",
            "偶将心地问高士，坐指浮生一梦中。"
        ],
        "notes": "",
        "id": "4c0ac91959c6a31db6b137a5d199a745"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "秋夕山斋即事",
        "preface": "",
        "paragraphs": [
            "衡门无事闭苍苔，篱下萧疎野菊开。",
            "半夜秋风江色动，满山寒叶雨声来。",
            "鴈飞关塞霜初落，书寄乡闾人未回。",
            "独坐高窗此时节，一弹瑶瑟自成哀。"
        ],
        "notes": "",
        "id": "847b414d58d27b15b6b6b22c05cf504e"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "江行书事",
        "preface": "",
        "paragraphs": [
            "远渚蒹葭覆绿苔，姑苏南望思裴徊。",
            "空江独树楚山背，暮雨一舟吴苑来。",
            "人度深秋风叶落，鸟飞残照水烟开。",
            "寒潮欲上泛萍藻，寄荐三闾情自哀。"
        ],
        "notes": "",
        "id": "93eee084f324bbebe84dfb0bf57d9ff1"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "过铸鼎原",
        "preface": "",
        "paragraphs": [
            "黄帝修真万国朝，鼎成龙驾上丹霄。",
            "天风乍起鹤声远，海雾渐深龙节遥。",
            "仙界日长青鸟度，御衣香散紫霞飘。",
            "唯留古迹寒原在，碧水苍苍空寂寥。"
        ],
        "notes": "",
        "id": "04398ed139b9608914c2066abb273f9d"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "秋日寓怀",
        "preface": "",
        "paragraphs": [
            "海上生涯一钓舟，偶因名利事淹留。",
            "旅涂谁见客青眼，故国几多人白头。",
            "霁色满川明水驿，蝉声落日隐城楼。",
            "如何未尽此行役，西入潼关云木秋。"
        ],
        "notes": "",
        "id": "4ae115b1e5aa7c5cb11949e8cef98479"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "江城晚望",
        "preface": "",
        "paragraphs": [
            "一望江城思有余，遥分野迳入樵渔。",
            "青山经雨菊花尽，白鸟下滩芦叶疎。",
            "静听潮声寒木杪，远看风色暮帆舒。",
            "秋期又涉潼关路，不得年年向此居。"
        ],
        "notes": "",
        "id": "079271bdbc1463b8f39decea0fa30b23"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "宿苍谿馆",
        "preface": "",
        "paragraphs": [
            "孤馆门开对碧岑，竹窗灯下听猨吟。",
            "巴山夜雨别离梦，秦塞旧山迢遰心。",
            "满地莓苔生近水，几株杨柳自成阴。",
            "空思知己隔云岭，乡路独归春草深。"
        ],
        "notes": "",
        "id": "b182cff4244fbc7910e7fcdfbaed67b0"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "题王母庙",
        "preface": "",
        "paragraphs": [
            "寂寥珠翠想遗声，门掩烟微水殿清。",
            "拂曙紫霞生古壁，何年绛节下层城。",
            "鹤归辽海春光晚，花落闲堦夕雨晴。",
            "武帝无名在仙籍，玉坛星月夜空明。"
        ],
        "notes": "",
        "id": "9f0ce0450bb597eb77b9adf184d4e57a"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "留别复本修古二上人",
        "preface": "",
        "paragraphs": [
            "二远相知是昔年，此身长寄礼香烟。",
            "绿芜风晚水边寺，清磬月高林下禅。",
            "台殿虚窗山翠入，梧桐疎叶露光悬。",
            "西峰话别又须去，终日关山在马前。"
        ],
        "notes": "",
        "id": "4942b285c7dfadd927a3adb3a7591068"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "边思",
        "preface": "",
        "paragraphs": [
            "汉将边方背辘轳，受降城北是单于。",
            "黄河晚冻雪风急，野火远烧山木枯。",
            "偷号甲兵冲塞色，衔枚战马踏寒芜。",
            "蛾眉一没空留怨，青冢月明啼夜乌。"
        ],
        "notes": "",
        "id": "d5692dd8f58e8f664c32d46d83218bdb"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "登龙门敬善寺阁",
        "preface": "",
        "paragraphs": [
            "独步危梯入杳冥，天风潇洒拂簷楹。",
            "禹门烟树正春色，少室云屏向晚晴。",
            "花落院深清禁闭，水分川阔绿芜平。",
            "琐窗朱槛同仙界，半夜缑山有鹤声。"
        ],
        "notes": "",
        "id": "aa1362a15291b25e965f21671ca8f051"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "题王校书山斋",
        "preface": "",
        "paragraphs": [
            "猨鸟无声昼掩扉，寒原隔水到人稀。",
            "云晴古木月初上，雪满空庭鹤未归。",
            "药囿地连山色近，樵家路入树烟微。",
            "栖迟惯得沧浪思，云阁还应梦钓矶。"
        ],
        "notes": "",
        "id": "1bae7dd07823dc5cd89db01adb1771aa"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "浙江晚渡怀古",
        "preface": "",
        "paragraphs": [
            "蝉噪秋风满古隄，荻花寒渡思萋萋。",
            "潮声归海鸟初下，草色连江人自迷。",
            "碧落晴分平楚外，青山晚出穆陵西。",
            "此来一见垂纶者，却忆旧居明月溪。"
        ],
        "notes": "",
        "id": "c3a98786893599e10d37debfec177742"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "及第后宴曲江",
        "preface": "",
        "paragraphs": [
            "及第新春选胜游，杏园初宴曲江头。",
            "紫毫粉壁题仙籍，柳色箫声拂御楼。",
            "霁景露光明远岸，晚空山翠坠芳洲。",
            "归时不省花间醉，绮陌香车似水流。"
        ],
        "notes": "",
        "id": "be29ef4c4c905c4148a0b29b9deff511"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "秋日山寺怀友人",
        "preface": "",
        "paragraphs": [
            "萧寺楼台对夕阴，淡烟疎磬散空林。",
            "风生寒渚白苹动，霜落秋山黄叶深。",
            "云尽独看晴塞鴈，月明遥听远村砧。",
            "相思不见又经岁，坐向松窗弹玉琴。"
        ],
        "notes": "",
        "id": "60242b66cc4e9ccfe0d8f2be199f345e"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "八月十五日夜玩月",
        "preface": "",
        "paragraphs": [
            "中秋朗月静天河，乌鹊南飞客恨多。",
            "寒色满窗明枕簟，清光凝露拂烟萝。",
            "桂枝斜汉流灵魄，苹叶微风动细波。",
            "此夜空亭闻木落，蒹葭霜碛鴈初过。"
        ],
        "notes": "",
        "id": "7f4a68635e200fd127d6aacefeb170c7"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "晚春宿僧院",
        "preface": "",
        "paragraphs": [
            "萧寺春风正落花，淹留数宿惠休家。",
            "碧空云尽磬声远，清夜月高窗影斜。",
            "白日闲吟为道侣，青山遥指是生涯。",
            "微微一点寒灯在，乡梦不成闻曙鵶。"
        ],
        "notes": "",
        "id": "7a81c34e8e505864aced8f9ce10a2b16"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "怀汶阳兄弟",
        "preface": "",
        "paragraphs": [
            "回看云岭思茫茫，几处关河隔汶阳。",
            "书信经年乡国远，弟兄无力海田荒。",
            "天高霜月砧声苦，风满寒林木叶黄。",
            "终日路岐归未得，秋来空羡鴈成行。"
        ],
        "notes": "",
        "id": "d5fc3b953487af6e47fa575acac951a3"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "题天宫寺阁",
        "preface": "",
        "paragraphs": [
            "丹阙侵霄壮复危，排空霞影动簷扉。",
            "城连伊水禹门近，烟隔上阳宫树微。",
            "天歛暮云残雨歇，路穿春草一僧归。",
            "此来闲望更何有，无限清风生客衣。"
        ],
        "notes": "",
        "id": "10b78a66bf3a4b99eb227b8467cde138"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "游上方石窟寺",
        "preface": "",
        "paragraphs": [
            "苔径萦回景渐分，翛然空界静埃氛。",
            "一声疎磬过寒水，半壁危楼隐白云。",
            "雪下石龛僧在定，日西山木鸟成群。",
            "几来吟啸立朱槛，风起天香处处闻。"
        ],
        "notes": "",
        "id": "dfc80fcc040991925081168c36ced6bf"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "怀江南友人",
        "preface": "",
        "paragraphs": [
            "久绝音书隔塞尘，路岐谁与子相亲。",
            "愁中独坐秦城夜，别后几经吴苑春。",
            "湘岸风来吹绿绮，海门潮上没青苹。",
            "空劳两地望明月，多感断蓬千里身。"
        ],
        "notes": "",
        "id": "f7113dc8db2a984e572c62cf255a997c"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "题敬亭山庙",
        "preface": "",
        "paragraphs": [
            "森森古木列岩隈，迥压寒原霁色开。",
            "云雨只从山上起，风雷多向庙中来。",
            "三江入海声长在，双鹤啼天影未回。",
            "花落空庭春昼晚，石床松殿满青苔。"
        ],
        "notes": "",
        "id": "2a8d3d9f0da3690a06029d7640eea990"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "经麻姑山",
        "preface": "",
        "paragraphs": [
            "麻姑此地炼神丹，寂寞烟霞古灶残。",
            "一自仙娥归碧落，几年春雨洗红兰。",
            "帆飞震泽秋江远，雨过陵阳晚树寒。",
            "山顶白云千万片，时闻鸾鹤下仙坛。"
        ],
        "notes": "",
        "id": "737e23aff4ce88d45f42248da07d31fe"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "对残春",
        "preface": "",
        "paragraphs": [
            "杨花漠漠暗长隄，春尽人愁鸟又啼。",
            "鬓髪近来生处白，家园几向梦中迷。",
            "霏微远树荒郊外，牢落空城夕照西。",
            "唯有年光堪自惜，不胜烟草日萋萋。"
        ],
        "notes": "",
        "id": "c88aab33d4f285639675a809f77c4dca"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "过沧浪峡",
        "preface": "",
        "paragraphs": [
            "山叠云重一径幽，苍苔古石濑清流。",
            "出岩树色见来静，落涧泉声长自秋。",
            "远入虚明思白帝，寒生浩景想沧洲。",
            "如何地近东西路，马足车轮不暂留。"
        ],
        "notes": "",
        "id": "c09bfdd6d572224a1a399ea904e1ead5"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "经过建业",
        "preface": "",
        "paragraphs": [
            "六代兴衰曾此地，西风露泣白苹花。",
            "烟波浩渺空亡国，杨柳萧条有几家。",
            "楚塞秋光晴入树，浙江残雨晚生霞。",
            "凄凉处处渔樵路，鸟去人归山影斜。"
        ],
        "notes": "",
        "id": "4d62b6b85f53976847a97a4e6e842e36"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "赠道者",
        "preface": "",
        "paragraphs": [
            "真趣淡然居物外，忘机多是隐天台。",
            "停灯深夜看仙箓，拂石高秋坐钓台。",
            "卖药故人湘水别，入簷栖鸟旧山来。",
            "无因朝市知名姓，地僻衡门对岳开。"
        ],
        "notes": "",
        "id": "5cb34d2cf964d60308866969ecf6ddce"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "题马太尉华山庄",
        "preface": "",
        "paragraphs": [
            "别开池馆背山阴，近得幽奇物外心。",
            "竹色拂云连岳寺，泉声带雨出谿林。",
            "一庭杨柳春光暖，三迳烟萝晚翠深。",
            "自是功成闲劒履，西斋长卧对瑶琴。"
        ],
        "notes": "",
        "id": "54644991f1d33c014072f34dd4f15377"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "秋日夜怀",
        "preface": "",
        "paragraphs": [
            "砧杵寥寥秋色长，遶枝寒鹊客情伤。",
            "关山云尽九秋月，门柳叶凋三径霜。",
            "近日每思归少室，故人遥忆隔潇湘。",
            "如何节候变容髪，明镜一看愁异常。"
        ],
        "notes": "",
        "id": "59e24ae61fe1fe9b9453308ce2ff0303"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "题巫山庙",
        "preface": "",
        "paragraphs": [
            "十二岚峰挂夕晖，庙门深闭雾烟微。",
            "天高木落楚人思，山迥月残神女归。",
            "触石晴云凝翠鬓，度江寒雨湿罗衣。",
            "婵娟似恨襄王梦，猨呌断岩秋藓稀。"
        ],
        "notes": "",
        "id": "b39a953e90ef5bd8638d464414804429"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "题吴宫苑",
        "preface": "",
        "paragraphs": [
            "吴苑荒凉故国名，吴山月上照江明。",
            "残春碧树自留影，半夜子规何处声。",
            "芦叶长侵洲渚暗，苹花开尽水烟平。",
            "经过此地千年恨，荏苒东风露色清。"
        ],
        "notes": "",
        "id": "c4b4711c40a692a1a55ab8ce68078a1b"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "旅馆书怀",
        "preface": "",
        "paragraphs": [
            "秋看庭树换风烟，兄弟飘零寄海边。",
            "客计倦行分陕路，家贫休种汶阳田。",
            "云低远塞鸣寒鴈，雨歇空山噪暮蝉。",
            "落叶虫丝满窗户，秋堂独坐思悠然。"
        ],
        "notes": "",
        "id": "d99dc7c4c9df3c6ec8295096197a49be"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "赠天台隐者",
        "preface": "",
        "paragraphs": [
            "静者多依猨鸟丛，衡门野色四郊通。",
            "天开宿雾海生日，水泛落花山有风。",
            "回望一巢悬木末，独寻危石坐岩中。",
            "看书饮酒余无事，自乐樵渔狎钓翁。"
        ],
        "notes": "",
        "id": "3ed2b085f4409bae99a1087f23b3ad3f"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "洛阳月夜书怀",
        "preface": "",
        "paragraphs": [
            "疎柳高槐古巷通，月明西照上阳宫。",
            "一声边鴈塞门雪，几处远砧河汉风。",
            "独榻闲眠移岳影，寒窗幽思度烟空。",
            "孤吟此夕惊秋晚，落叶残花树色中。"
        ],
        "notes": "",
        "id": "d5f2510fa09db5c37a12d5a91d1baefa"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "江行夜泊",
        "preface": "",
        "paragraphs": [
            "白浪连空极渺漫，孤舟此夜泊中滩。",
            "岳阳秋霁寺钟远，渡口月明渔火残。",
            "绿绮韵高湘女怨，青葭色映水禽寒。",
            "乡遥楚国生归思，欲曙山光上木兰。"
        ],
        "notes": "",
        "id": "71dd21b12343722e85f3a92bfe3b01f3"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "赠颛顼山人",
        "preface": "",
        "paragraphs": [
            "浩气含真玉片辉，著书精义入玄微。",
            "洛阳紫陌几曾醉，少室白云时一归。",
            "松雪月高唯鹤宿，烟岚秋霁到人稀。",
            "知君济世有长策，莫问沧浪隐钓矶。"
        ],
        "notes": "",
        "id": "6533516830f5a6da6fb87820c1feaf27"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "长安冬夜书情",
        "preface": "",
        "paragraphs": [
            "上国栖迟岁欲终，此情多寄寂寥中。",
            "钟传半夜旅人馆，鵶呌一声疎树风。",
            "古巷月高山色静，寒芜霜落灞原空。",
            "今来唯问心期事，独望青云路未通。"
        ],
        "notes": "",
        "id": "78405c94708c538abaa0e615a2148ce5"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "经古行宫",
        "preface": "",
        "paragraphs": [
            "玉辇西归已至今，古原风景自沈沈。",
            "御沟流水长芳草，宫树落花空夕阴。",
            "胡蝶翅翻残露滴，子规声尽野烟深。",
            "路人不记当年事，台殿寂寥山影侵。"
        ],
        "notes": "",
        "id": "5e4565b039461f766b98c2a16680eaab"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "秋日登醴泉县楼",
        "preface": "",
        "paragraphs": [
            "闲上高楼时一望，绿芜寒野静中分。",
            "人行直路入秦树，鴈截斜阳背塞云。",
            "渭水自流汀岛色，汉陵空长石苔纹。",
            "秋风高柳出危叶，独听蝉声日欲曛。"
        ],
        "notes": "",
        "id": "9b5a021385d42ada4677862fa0cdcae2"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "春日旅游",
        "preface": "",
        "paragraphs": [
            "玄髪辞家事远游，春风归鴈一声愁。",
            "花开忽忆故山树，月上自登临水楼。",
            "浩浩晴原人独去，依依春草水分流。",
            "秦川楚塞烟波隔，怨别路岐何日休。"
        ],
        "notes": "",
        "id": "05f45c030a4711f3ef3ef716871e6c8b"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "送友人下第归吴",
        "preface": "",
        "paragraphs": [
            "共惜年华未立名，路岐终日轸羁情。",
            "青春半是往来尽，白发多因离别生。",
            "楚岸帆开云树映，吴门月上水烟清。",
            "东归自有故山约，花落石床苔藓平。"
        ],
        "notes": "",
        "id": "b14bb74d1f18cfbb80fda198cfd78943"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "访友人郊居",
        "preface": "",
        "paragraphs": [
            "登原过水访相如，竹坞莎庭似故居。",
            "空塞山当清昼晚，古槐人继绿阴余。",
            "休弹瑟韵伤离思，已有蝉声报夏初。",
            "醉唱劳歌翻自叹，钓船渔浦梦难疎。"
        ],
        "notes": "",
        "id": "134b8896320ab5475229ff85b4cb8a26"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "匡城寻薛闵秀才不遇",
        "preface": "",
        "paragraphs": [
            "音容一别近三年，往事空思意浩然。",
            "匹马东西何处客，孤城杨柳晚来蝉。",
            "路长草色秋山绿，川阔晴光远水连。",
            "不见故人劳梦寐，独吟风月过南燕。"
        ],
        "notes": "",
        "id": "b7a588531095604b51ec9c4445ef55ef"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "与僧话旧",
        "preface": "",
        "paragraphs": [
            "巾舃同时下翠微，旧游因话事多违。",
            "南朝古寺几僧在，西岭空林唯鸟归。",
            "莎径晚烟凝竹坞，石池春色染苔衣。",
            "此时相见又相别，即是关河朔鴈飞。"
        ],
        "notes": "",
        "id": "297781206bdc7f014ab8bd10f7ee7bfc"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "寄远",
        "preface": "",
        "paragraphs": [
            "西园杨柳暗惊秋，宝瑟朱弦结远愁。",
            "霜落鴈声来紫塞，月明人梦在青楼。",
            "蕙心迢遰湘云暮，兰思萦回楚水流。",
            "锦字织成添别恨，关河万里路悠悠。"
        ],
        "notes": "",
        "id": "ece7a64e13716554bc67d92237eca42d"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "长安逢友人",
        "preface": "",
        "paragraphs": [
            "上国相逢尘满襟，倾杯一话昔年心。",
            "荒台共望秋山立，古寺多同雪夜吟。",
            "风度重城宫漏尽，月明高柳禁烟深。",
            "终期白日青云路，休感鬓毛霜雪侵。"
        ],
        "notes": "",
        "id": "60a2ce9efa3eca86c9cd6e2a5004fb7a"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "下第东归途中书事",
        "preface": "",
        "paragraphs": [
            "峡路谁知倦此情，往来多是半年程。",
            "孤吟洛苑逢春尽，几向秦城见月明。",
            "高柳断烟侵岳影，古隄斜日背滩声。",
            "东归海上有余业，牢落田园荒草平。"
        ],
        "notes": "",
        "id": "db3c3281325e93e2179a509841ff6013"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "经龙门废寺",
        "preface": "",
        "paragraphs": [
            "因思人事事无穷，几度经过感此中。",
            "山色不移楼殿尽，石台依旧水云空。",
            "唯余芳草滴春露，时有残花落晚风。",
            "杨柳覆滩清濑响，暮天沙鸟自西东。"
        ],
        "notes": "",
        "id": "716be08c6e6a62ce235f2cb516302141"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "下第后怀旧居",
        "preface": "",
        "paragraphs": [
            "几到青门未立名，芳时多负故乡情。",
            "雨余秦苑绿芜合，春尽灞原白发生。",
            "每见山泉长属意，终期身事在归耕。",
            "苹花覆水曲谿暮，独坐钓舟歌月明。"
        ],
        "notes": "",
        "id": "6cc13532176d8a77e7490af3334bd442"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "经无可旧居兼伤贾岛",
        "preface": "",
        "paragraphs": [
            "尘室寒窗我独看，别来人事几凋残。",
            "昼空萧寺一僧去，雪满巴山孤客寒。",
            "落叶堕巢禽自出，苍苔封砌竹成竿。",
            "碧云迢遰长江远，向夕苦吟归思难。"
        ],
        "notes": "",
        "id": "35eadc541cc83c60ad8109658a9e5d59"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "赠隐者",
        "preface": "",
        "paragraphs": [
            "何时止此幽栖处，独掩衡门长绿苔。",
            "临水静闻灵鹤语，隔原时有至人来。",
            "五湖仙岛几年别，九转药炉深夜开。",
            "谁识无机养真性，醉眠松石枕空杯。"
        ],
        "notes": "",
        "id": "77c27b9c0dfadfa54b038195cc5a42ae"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "题书斋",
        "preface": "",
        "paragraphs": [
            "一日不曾离此处，风吹疎牖夕云晴。",
            "气凌霜色劒光动，吟对雪华诗韵清。",
            "高木宿禽来远岳，古原残雨隔重城。",
            "西斋瑶瑟自为侣，门掩半春苔藓生。"
        ],
        "notes": "",
        "id": "d959279a1d36cf50db1f72ae1699c6ee"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "题秦女楼",
        "preface": "",
        "paragraphs": [
            "珠翠香销鸳瓦堕，神仙曾向此中游。",
            "青楼月色桂花冷，碧落箫声云叶愁。",
            "杳杳蓬莱人不见，苍苍苔藓路空留。",
            "一从凤去千年后，迢遰岐山水石秋。"
        ],
        "notes": "",
        "id": "a6d327c488a4c17c2b9c75b5bc4a68e1"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "题桃源处士山居留寄",
        "preface": "",
        "paragraphs": [
            "白云深处葺茅庐，退隐衡门与俗疎。",
            "一洞晓烟留水上，满庭春露落花初。",
            "闲看竹屿吟新月，特酌山醪读古书。",
            "穷达尽为身外事，浩然元气乐樵渔。"
        ],
        "notes": "",
        "id": "b39c464e5d9604fe1d661e8c2471c5fb"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "宿题天坛观",
        "preface": "",
        "paragraphs": [
            "沐髪清斋宿洞宫，桂花松韵满岩风。",
            "紫霞晓色秋山霁，碧落寒光霜月空。",
            "华表鹤声天外迥，蓬莱仙界海门通。",
            "冥心一悟虚无理，寂寞玄珠象罔中。"
        ],
        "notes": "",
        "id": "4ab773d3fc4a734bd92b8a8680791541"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "洛神怨",
        "preface": "",
        "paragraphs": [
            "子建东归恨思长，飘飖神女步池塘。",
            "云鬟高动水宫影，珠翠乍摇沙露光。",
            "心寄碧沈空婉恋，梦残春色自悠扬。",
            "停车绮陌傍杨柳，片月青楼落未央。"
        ],
        "notes": "",
        "id": "d40a903df2ea3cfbb69793dbf4f02745"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "龙门留别道友",
        "preface": "",
        "paragraphs": [
            "一顾恩深荷道安，独垂双泪下层峦。",
            "飞鸣北鴈塞云暮，摇落西风关树寒。",
            "春谷终期吹羽翼，萍身不定逐波澜。",
            "裴徊偏起旧枝恋，半夜独吟孤烛残。"
        ],
        "notes": "",
        "id": "716fae59d806b24865fa5f5311889820"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "题四皓庙",
        "preface": "",
        "paragraphs": [
            "石壁苍苔翠霭浓，驱车商洛想遗踪。",
            "天高猨呌向山月，露下鹤声来庙松。",
            "叶堕阴岩疎薜荔，池经秋雨老芙蓉。",
            "雪髯仙侣何深隐，千古寂寥云水重。"
        ],
        "notes": "",
        "id": "ba2cec4d0080a2e1471b35914b44f6d2"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "望未央宫",
        "preface": "",
        "paragraphs": [
            "西上秦原见未央，山岚川色晚苍苍。",
            "云楼欲动入清渭，鸳瓦如飞出绿杨。",
            "舞席歌尘空岁月，宫花春草满池塘。",
            "香风吹落天人语，彩凤五云朝汉皇。"
        ],
        "notes": "",
        "id": "b77ed784910e313465a372b71fd34fb1"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "秋日过昭陵",
        "preface": "",
        "paragraphs": [
            "寝庙徒悲劒与冠，翠华龙驭杳漫漫。",
            "原分山势入空塞，地匝松阴出晚寒。",
            "上界鼎成云缥缈，西陵舞罢泪阑干。",
            "那堪独立斜阳里，碧落秋光烟树残。"
        ],
        "notes": "",
        "id": "8c7be9d4faa4ad3673d0a585e5c2bbdc"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "夏日登慈恩寺",
        "preface": "",
        "paragraphs": [
            "金界时来一访僧，天香飘翠琐窗凝。",
            "碧池静照寒松影，清昼深悬古殿灯。",
            "晚景风蝉催节候，高空云鸟度轩层。",
            "尘机消尽话玄理，暮磬出林疎韵澄。"
        ],
        "notes": "",
        "id": "5616f9201856dcf567b32724121ba3ba"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "宿题金山寺",
        "preface": "",
        "paragraphs": [
            "一点青山翠色危，云岩不掩与星期。",
            "海门烟树潮归后，江面山楼月照时。",
            "独鹤唳空秋露下，高僧入定夜猨知。",
            "萧疎水木清钟梵，颢气寒光动石池。"
        ],
        "notes": "",
        "id": "0105696de64b73e8f0019967b0919b12"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "送友人游蜀",
        "preface": "",
        "paragraphs": [
            "北去西游春未半，蜀山云雪入诗情。",
            "青萝拂水花流影，翠霭隔岩猨有声。",
            "日出空江分远浪，鸟归高木认孤城。",
            "心期万里无劳倦，古石苍苔峡路清。"
        ],
        "notes": "",
        "id": "beafdd6383fcd0fc46f2e9467f79ae8b"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "题郑中丞东溪",
        "preface": "",
        "paragraphs": [
            "一境新开雉堞西，绿苔微径露凄凄。",
            "高轩夜静竹声远，曲岸春深杨柳低。",
            "山霁月明常此醉，草芳花暗省曾迷。",
            "即随凤诏归清列，几忆风花梦小溪。"
        ],
        "notes": "",
        "id": "e1687250da1e95138fee3ec2ec395e38"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "代友人悼姬",
        "preface": "",
        "paragraphs": [
            "罗帐香微冷锦裀，歌声永绝想梁尘。",
            "萧郎独宿落花夜，谢女不归明月春。",
            "青鸟罢传相寄字，碧江无复采莲人。",
            "满庭芳草坐成恨，迢遰蓬莱入梦频。"
        ],
        "notes": "",
        "id": "99ee41f490874028fd0cd74affcafbda"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "夏日登西林白上人楼",
        "preface": "",
        "paragraphs": [
            "几到西林清净境，层台高视有无间。",
            "寒光远动天边水，碧影出空烟外山。",
            "苔点落花微萼在，叶藏幽鸟碎声闲。",
            "旷然多慊登楼意，永日重门深掩关。"
        ],
        "notes": "",
        "id": "5b99d225b52f7d0d10af85175c02d6fb"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "江楼月夜闻笛",
        "preface": "",
        "paragraphs": [
            "南浦蒹葭疎雨后，寂寥横笛怨江楼。",
            "思飘明月浪花白，声入碧云枫叶秋。",
            "河汉夜阑孤鴈度，潇湘水阔二妃愁。",
            "髪寒衣湿曲初罢，露色河光生钓舟。"
        ],
        "notes": "",
        "id": "38dfbb49baf5c005dda33d1c99e366e4"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "送友人下第东归",
        "preface": "",
        "paragraphs": [
            "漠漠杨花灞岸飞，几回倾酒话东归。",
            "九衢春尽生乡梦，千里尘多满客衣。",
            "流水雨余芳草合，空山月晚白云微。",
            "金门自有西来约，莫待萤光照竹扉。"
        ],
        "notes": "",
        "id": "1f5e689973eb9ca39d72e582e378d706"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "从郑郎中高州游东潭",
        "preface": "",
        "paragraphs": [
            "烟岚晚入湿旌旗，高槛风清醉未归。",
            "夹路野花迎马首，出林山鸟向人飞。",
            "一谿寒水涵清浅，几处晴云度翠微。",
            "自是谢公心近得，登楼望月思依依。"
        ],
        "notes": "",
        "id": "09fdf2f1b3d5024019e4dd6f4680a819"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "罢华原尉上座主尚书",
        "preface": "",
        "paragraphs": [
            "自怜生计事悠悠，浩渺沧浪一钓舟。",
            "千里梦归清洛近，三年官罢杜陵秋。",
            "山连绝塞浑无色，水到平沙几处流。",
            "白露黄花岁时晚，不堪霜鬓镜前愁。"
        ],
        "notes": "",
        "id": "58b2c2243dede15c04820dc317fbf228"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "雨后游南门寺",
        "preface": "",
        "paragraphs": [
            "郭南山寺雨初晴，上界寻僧竹里行。",
            "半壁楼台秋月过，一川烟水夕阳平。",
            "苔封石室云含润，露滴松枝鹤有声。",
            "木叶萧萧动归思，西风画角汉东城。"
        ],
        "notes": "",
        "id": "8639c1a76402e23778ab5ebf7aef6b23"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "题古寺",
        "preface": "",
        "paragraphs": [
            "古寺萧条偶宿期，更深霜压竹枝低。",
            "长天月影高窗过，疎树寒鵶半夜啼。",
            "池水竭来龙已去，老松枯处鹤犹栖。",
            "伤心可惜从前事，寥落朱廊堕粉泥。"
        ],
        "notes": "",
        "id": "dc36b980b1a6dd7da68c32e7d243b4d0"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "晚秋野望",
        "preface": "",
        "paragraphs": [
            "秋尽郊原情自哀，菊花寂寞晚仍开。",
            "高风疎叶带霜落，一鴈寒声背水来。",
            "荒垒几年经战后，故山终日望书回。",
            "归途休问从前事，独唱劳歌醉数杯。"
        ],
        "notes": "",
        "id": "7177281a6393ab33dacb0211b438136d"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "秋月望上阳宫",
        "preface": "",
        "paragraphs": [
            "苔色轻尘锁洞房，乱鸦群鸽集残阳。",
            "青山空出禁城日，黄叶自飞宫树霜。",
            "御路几年香辇去，天津终日水声长。",
            "此时独立意难尽，正值西风砧杵凉。"
        ],
        "notes": "",
        "id": "81d8f1846729c9a8eacda122cbe73ca1"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "入关留别主人",
        "preface": "",
        "paragraphs": [
            "此来多愧食鱼心，东阁将辞强一吟。",
            "羸马客程秋草合，晚蝉关树古槐深。",
            "风生野渡河声急，鴈过寒原岳势侵。",
            "对酒相看自无语，几多离思入瑶琴。"
        ],
        "notes": "",
        "id": "7d1a5fc90e219b761a14c36cccb273e0"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "留别山中友人",
        "preface": "",
        "paragraphs": [
            "欲辞松月恋知音，去住多同羁鸟心。",
            "秋尽书窗惊白发，晚冲霜叶下青岑。",
            "大河风急寒声远，高岭云开夕影深。",
            "别后寂寥无限意，野花门路草虫吟。"
        ],
        "notes": "",
        "id": "d66fee978cfa5aaae0946d4ab142339f"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "春晚旅次有怀",
        "preface": "",
        "paragraphs": [
            "晚出关河绿野平，依依云树动乡情。",
            "残春花尽黄莺语，远客愁多白发生。",
            "野水乱流临古驿，断烟凝处近孤城。",
            "东西未遂归田计，海上青山久废耕。"
        ],
        "notes": "",
        "id": "201234cd5de6222dd448aec96e45075b"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "与重幽上人话旧",
        "preface": "",
        "paragraphs": [
            "云飞天末水空流，省与师同别异州。",
            "庭树蝉声初入夏，石床苔色几经秋。",
            "灯微静室生乡思，月上严城话旅游。",
            "自喜他年接巾舃，沧浪地近虎溪头。"
        ],
        "notes": "",
        "id": "eee01ed70c900c1c945ded453c9740bf"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "月夜闻鹤唳",
        "preface": "",
        "paragraphs": [
            "碧落风微月正明，霜毛似怨有离情。",
            "莓苔石冷想孤立，杨柳叶疎闻转清。",
            "空夜露残惊堕羽，辽天秋晚忆归程。",
            "凤凰楼阁知犹恋，终逐烟霞上玉京。"
        ],
        "notes": "",
        "id": "2b68c436f5073f2e6b567100ea3a988d"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "过北邙山",
        "preface": "",
        "paragraphs": [
            "散漫黄埃满北原，折碑横路碾苔痕。",
            "空山夜月来松影，荒冢春风变木根。",
            "漠漠兔丝罗古庙，翩翩丹旐过孤村。",
            "白杨落日悲风起，萧索寒巢鸟独奔。"
        ],
        "notes": "",
        "id": "b8bf967631a9de394ef5b25a91ce3450"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "咸阳怀古",
        "preface": "",
        "paragraphs": [
            "经过此地无穷事，一望凄然感废兴。",
            "渭水故都秦二世，咸原秋草汉诸陵。",
            "天空绝塞闻边鴈，叶尽孤村见夜灯。",
            "风景苍苍多少恨，寒山半出白云层。"
        ],
        "notes": "",
        "id": "4d26db505c49f89317e392182bca05fd"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "送友人罢举赴蓟门从事",
        "preface": "",
        "paragraphs": [
            "人生行止在知己，远佐诸侯重所依。",
            "绿绶便当身是贵，青霄休怨志相违。",
            "晚云辽水疎残雨，寒角边城怨落晖。",
            "此去黄金台上客，相思应羡鴈南归。"
        ],
        "notes": "",
        "id": "5db2d2c80ad355eb5a37fb759fb039b7"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "看牓日",
        "preface": "",
        "paragraphs": [
            "禁漏初停兰省开，列仙名目上清来。",
            "飞鸣晓日莺声远，变化春风鹤影回。",
            "广陌万人生喜色，曲江千树发寒梅。",
            "青云已是酬恩处，莫惜芳时醉酒杯。"
        ],
        "notes": "",
        "id": "8364cb94b13eba8d5a87f55165b7f545"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "送李休秀才归岭中",
        "preface": "",
        "paragraphs": [
            "南泛孤舟景自饶，蒹葭汀浦晚萧萧。",
            "秋风汉水旅愁起，寒木楚山归思遥。",
            "独夜猨声和落叶，晴江月色带回潮。",
            "故园新过重阳节，黄菊满篱应未凋。"
        ],
        "notes": "",
        "id": "6f4bcbe61b20d4f00a0f61bcf040535e"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "寓居寄友人",
        "preface": "",
        "paragraphs": [
            "雨余虚馆竹阴清，独坐书窗轸旅情。",
            "芳草衡门无马迹，古槐深巷有蝉声。",
            "夕阳云尽嵩峰出，远岸烟消洛水平。",
            "今夜南原赏佳景，月高风定苦吟生。"
        ],
        "notes": "",
        "id": "53ef6d6133d1d9a9402a4c441bc6643c"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "经曲阜城",
        "preface": "",
        "paragraphs": [
            "行经阙里自堪伤，曾叹东流逝水长。",
            "萝蔓几凋荒陇树，莓苔多处古宫墙。",
            "三千弟子标青史，万代先生号素王。",
            "萧索风高洙泗上，秋山明月夜苍苍。"
        ],
        "notes": "",
        "id": "1ec73e1e398edcde92b09a398ceca4d9"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "汶阳客舍",
        "preface": "",
        "paragraphs": [
            "年光自感益蹉跎，岐路东西竟若何。",
            "窗外雨来山色近，海边秋至鴈声多。",
            "思乡每读登楼赋，对月空吟叩角歌。",
            "迢遰旧山伊水畔，破斋荒径闭烟萝。"
        ],
        "notes": "",
        "id": "300a9ca6fc2614a46a3bcc48ccd077a8"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "留别崔澣秀才昆仲",
        "preface": "",
        "paragraphs": [
            "汶阳离思水无穷，去住情深梦寐中。",
            "岁晚虫鸣寒露草，日西蝉噪古槐风。",
            "川分远岳秋光静，云尽遥天霁色空。",
            "对酒不能伤此别，尺书凭鴈往来通。"
        ],
        "notes": "",
        "id": "e3b17131cdf9e2731f3a482c3f909841"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "和友人忆洞庭旧居",
        "preface": "",
        "paragraphs": [
            "客舍经时益苦吟，洞庭犹忆在前林。",
            "青山残月有归梦，碧落片云生远心。",
            "谿路烟开江月出，草堂门掩海涛深。",
            "因君话旧起愁思，隔水数声何处砧。"
        ],
        "notes": "",
        "id": "580182cc9cea425102f2cee85e2db97a"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "晚归山居",
        "preface": "",
        "paragraphs": [
            "寥落霜空木叶稀，初行郊野思依依。",
            "秋深频忆故乡事，日暮独寻荒径归。",
            "山影暗随云水动，钟声潜入远烟微。",
            "娟娟唯有西林月，不惜清光照竹扉。"
        ],
        "notes": "",
        "id": "71d83aa0c6b77f598928e5e87a402f70"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "送元叙上人归上党",
        "preface": "",
        "paragraphs": [
            "太行关路战尘收，白日思乡别沃州。",
            "薄暮焚香临野烧，清晨漱齿涉寒流。",
            "谿边残垒空云木，山上孤城对驿楼。",
            "此去寂寥寻旧迹，苍苔满径竹斋秋。"
        ],
        "notes": "",
        "id": "eb8e3531032c671a978ad5b84f3b41f7"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "秋日旅途即事",
        "preface": "",
        "paragraphs": [
            "驱羸多自感，烟草远郊平。",
            "乡路几时尽，旅人终日行。",
            "渡边寒水驿，山下夕阳城。",
            "萧索更何有，秋风两鬓生。"
        ],
        "notes": "",
        "id": "06aea16880323cfc30ae47905747f24e"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "早行",
        "preface": "",
        "paragraphs": [
            "旅途乘早景，策马独凄凄。",
            "残影郡楼月，一声关树鸡。",
            "听钟烟柳外，问渡水云西。",
            "当自勉行役，终期功业齐。"
        ],
        "notes": "",
        "id": "777fe570d34e38f9c0e0f07071e863d7"
    },
    {
        "author": "刘沧",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "海曙云浮日，江遥水合天。"
        ],
        "notes": "",
        "id": "5f295e90f8fb6a72c75a4f711fcbd068"
    }
]