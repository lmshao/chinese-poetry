[
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 一",
        "preface": "",
        "paragraphs": [
            "姓字看侵尺五天，芳菲占断百花鲜。",
            "马嵬好笑当时事，虚赚明皇幸蜀川。"
        ],
        "notes": "",
        "id": "bf9686346e5b4d814dd69c37886e130b"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二",
        "preface": "",
        "paragraphs": [
            "金谷园中花正繁，坠楼从道感深恩。",
            "齐奴却是来东市，不为红儿死更冤。"
        ],
        "notes": "",
        "id": "6d2288511df9d1e6cf5a9d5ce8651356"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三",
        "preface": "",
        "paragraphs": [
            "陷却平阳为小怜，周师百万战长川。",
            "更教乞与红儿貌，举国山川不值钱。"
        ],
        "notes": "",
        "id": "47303f655552d5dbb68a807c7e42a685"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四",
        "preface": "",
        "paragraphs": [
            "一曲都缘张丽华，六宫齐唱后庭花。",
            "若教比竝红儿貌，枉破当年国与家。"
        ],
        "notes": "",
        "id": "cd45e4a318e3e5e3b08051196e670173"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五",
        "preface": "",
        "paragraphs": [
            "乐营门外柳如阴，中有佳人画阁深。",
            "若是五陵公子见，买时应不啻千金。"
        ],
        "notes": "",
        "id": "8d84a843c7caa0ad4dae901e7ab7ac0a"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六",
        "preface": "",
        "paragraphs": [
            "青丝高绾石榴裙，肠断当筵酒半醺。",
            "置向汉宫图画里，入胡应不数昭君。"
        ],
        "notes": "",
        "id": "42ca1dd6149da22c676b0e78546a9948"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七",
        "preface": "",
        "paragraphs": [
            "斜凭栏杆醉态新，歛眸微盻不胜春。",
            "当时若遇东昏主，金叶莲花是此人。"
        ],
        "notes": "",
        "id": "8bcd0a5dedbe3e619120fadbbbc0f073"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八",
        "preface": "",
        "paragraphs": [
            "匼匝千山与万山，碧桃花下景长闲。",
            "神仙得似红儿貌，应免刘郎忆世间。"
        ],
        "notes": "",
        "id": "886116dec3313c7744276bf29c7a3f20"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九",
        "preface": "",
        "paragraphs": [
            "越山重叠越溪斜，西子休怜解浣纱。",
            "得似红儿今日貌，肯教将去与夫差。"
        ],
        "notes": "",
        "id": "b9e7aa7eadb1b8fee0eab6f65b4b11ab"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十",
        "preface": "",
        "paragraphs": [
            "诏下人间觅好花，月眉云髻选人家。",
            "红儿若向当时见，系臂先封第一纱。"
        ],
        "notes": "",
        "id": "f2dc160f351305ba1bcc36c0c716d86a"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十一",
        "preface": "",
        "paragraphs": [
            "锋镝纵横不敢看，泪垂玉筯正汍澜。",
            "应缘近似红儿貌，始得深宫奉五官。"
        ],
        "notes": "",
        "id": "44c69585028125dfbe9dd396ff4e1e07"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十二",
        "preface": "",
        "paragraphs": [
            "金缕浓薰百和香，脸红眉黛入时妆。",
            "当时便向乔家见，未敢将心在窈娘。"
        ],
        "notes": "",
        "id": "8c90410f6ab66c396d6e39e70d9ce7e2"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十三",
        "preface": "",
        "paragraphs": [
            "通宵甲帐散香尘，汉帝精神礼百神。",
            "若见红儿醉中态，也应休忆李夫人。"
        ],
        "notes": "",
        "id": "4ad222bd236b8e9ee6b907c584b90713"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十四",
        "preface": "",
        "paragraphs": [
            "拔得芙蓉出水新，魏家公子信才人。",
            "若教瞥见红儿貌，不肯留情付洛神。"
        ],
        "notes": "",
        "id": "aa24e1f4b656cf402532e8a34ff86a9e"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十五",
        "preface": "",
        "paragraphs": [
            "芳姿不合竝常人，云在遥天玉在尘。",
            "因事爱思荀奉倩，一生闲坐枉伤神。"
        ],
        "notes": "",
        "id": "aaa10ef372851411869c3c0be17e4668"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十六",
        "preface": "",
        "paragraphs": [
            "笔底如风思涌泉，赋中休谩说婵娟。",
            "红儿若在东家住，不得登墙尔许年。"
        ],
        "notes": "",
        "id": "7fec241924a125d9fd3799b7b87897d1"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十七",
        "preface": "",
        "paragraphs": [
            "一抹浓红傍脸斜，妆成不语独攀花。",
            "当时若是逢韩寿，未必埋踪在贾家。"
        ],
        "notes": "",
        "id": "7acd2bd13838fffe4116268dec212dfa"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十八",
        "preface": "",
        "paragraphs": [
            "树褭西风日半沈，地无人迹转伤心。",
            "阿娇得似红儿貌，不费长门买赋金。"
        ],
        "notes": "",
        "id": "0d18744be061ea059c307e1648a08b80"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 十九",
        "preface": "",
        "paragraphs": [
            "五云高捧紫金堂，花下投壶侍玉皇。",
            "从到世人都不识，也应知有杜兰香。"
        ],
        "notes": "",
        "id": "3fc497e0063eb7f9ec08e626e883b6e4"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十",
        "preface": "",
        "paragraphs": [
            "戏水源头指旧踪，当时一笑也难逢。",
            "红儿若为回桃脸，岂比连催举五烽。"
        ],
        "notes": "",
        "id": "58db2db4b74148b9731be04ef4301ec0"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十一",
        "preface": "",
        "paragraphs": [
            "虢国夫人照夜玑，若为求得与红儿。",
            "醉和香态浓春睡，一树繁花偃绣帏。"
        ],
        "notes": "",
        "id": "83b467a8b6adc961f84149e6211d7a5d"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十二",
        "preface": "",
        "paragraphs": [
            "知有持盈玉叶冠，剪云裁月照人寒。",
            "若使红儿风帽戴，直使瑶池会上看。"
        ],
        "notes": "",
        "id": "a1b68cb429f6ea1c7bc889c8549d4969"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十三",
        "preface": "",
        "paragraphs": [
            "明媚何曾让玉环，破瓜年几百花颜。",
            "若教貌向南朝见，定却梅妆似等闲。"
        ],
        "notes": "",
        "id": "df3398552026de62b077867f06ce6cdf"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十四",
        "preface": "",
        "paragraphs": [
            "世事悠悠未足称，肯将闲事更争能。",
            "自从命向红儿去，不欲留心在裂缯。"
        ],
        "notes": "",
        "id": "861d950ece4468ef2554851f9dc940a9"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十五",
        "preface": "",
        "paragraphs": [
            "自隐新从梦里来，岭云微步下阳台。",
            "含情一向春风笑，羞杀凡花尽不开。"
        ],
        "notes": "",
        "id": "1d14c9465a58aa2350e0bd15921774cd"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十六",
        "preface": "",
        "paragraphs": [
            "舍却青娥换玉鞍，古来公子苦无端。",
            "莫言一匹追风马，天骥牵来也不看。"
        ],
        "notes": "",
        "id": "3e808eb39ef8c5708dcb0eab5e9b0ab3"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十七",
        "preface": "",
        "paragraphs": [
            "槛外花低瑞露浓，梦魂惊觉晕春容。",
            "凭君细看红儿貌，最称严妆待晓钟。"
        ],
        "notes": "",
        "id": "fb48c31d8ff45680b07522ceb96e0e2b"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十八",
        "preface": "",
        "paragraphs": [
            "薄罗轻剪越溪纹，鵶翅低垂两鬓分。",
            "料得相如偷见面，不应琴里挑文君。"
        ],
        "notes": "",
        "id": "d2b55af783a63b637dae1360cf95b8e6"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 二十九",
        "preface": "",
        "paragraphs": [
            "南国东隣各一时，后来惟有杜红儿。",
            "若教楚国宫人见，羞把腰身竝柳枝。"
        ],
        "notes": "",
        "id": "4bb9c523c83d1b9263f91ed650f71c50"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十",
        "preface": "",
        "paragraphs": [
            "照耀金钗簇腻鬟，见时直向画屏间。",
            "黄姑阿母能判剖，十斛明珠也是闲。"
        ],
        "notes": "",
        "id": "531a577e11519d179f1018571c772ebd"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十一",
        "preface": "",
        "paragraphs": [
            "轻小休夸似燕身，生来占断紫宫春。",
            "汉皇若遇红儿貌，掌上无因著别人。"
        ],
        "notes": "",
        "id": "e9034ddd512609dda7016a59f3f67ddb"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十二",
        "preface": "",
        "paragraphs": [
            "鹦鹉娥如裛露红，镜前眉样自深宫。",
            "稍教得似红儿貌，不嫁南朝沈侍中。"
        ],
        "notes": "",
        "id": "ce1a3008643d6df3bfd1665923bfc139"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十三",
        "preface": "",
        "paragraphs": [
            "拟将心地学安禅，争奈红儿笑靥圆。",
            "何物把来堪比竝，野塘初绽一枝莲。"
        ],
        "notes": "",
        "id": "6533a7a729d8c9d4d9035a5900d5ed98"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十四",
        "preface": "",
        "paragraphs": [
            "浸草漂花遶槛香，最怜穿度乐营墙。",
            "殷勤留滞缘何事，曾照红儿一面妆。"
        ],
        "notes": "",
        "id": "276f55819334b244808479cc2558207b"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十五",
        "preface": "",
        "paragraphs": [
            "雕阴旧俗骋婵娟，有个红儿赛洛川。",
            "常笑世人语虚诞，今朝自见火中莲。"
        ],
        "notes": "",
        "id": "d084d3ecbefe143ebf3c56429a5723af"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十六",
        "preface": "",
        "paragraphs": [
            "渡口诸侬乐未休，竟陵西望路悠悠。",
            "石城有个红儿貌，两桨无因迎莫愁。"
        ],
        "notes": "",
        "id": "b8373ae16e7cd82454058b92a102f26a"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十七",
        "preface": "",
        "paragraphs": [
            "谁向深山识大仙，劝人山上引春泉。",
            "定知不及红儿貌，枉却工夫溉玉田。"
        ],
        "notes": "",
        "id": "126b2a6d2d5780abd15642fa1dd170e2"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十八",
        "preface": "",
        "paragraphs": [
            "倾国倾城总绝伦，红儿花下认真身。",
            "十年东北看燕赵，眼冷何曾见一人。"
        ],
        "notes": "",
        "id": "80b612705cdf66e6f0126cc40ae24e41"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 三十九",
        "preface": "",
        "paragraphs": [
            "今时自是不谙知，前代由来岂见遗。",
            "一笑阳城人便惑，何堪教见杜红儿。"
        ],
        "notes": "",
        "id": "12b2687bb2230bc3225ac7000d6679e4"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十",
        "preface": "",
        "paragraphs": [
            "京口喧喧百万人，竞传河鼓谢星津。",
            "柰花似雪簪云髻，今日夭容是后身。"
        ],
        "notes": "",
        "id": "d8378d25793829efd5f5ff7e4b5a4886"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十一",
        "preface": "",
        "paragraphs": [
            "青史书时未是真，可能纤手却强秦。",
            "再三为谢齐皇后，要解连环别与人。"
        ],
        "notes": "",
        "id": "fd605ee124a3a654f8234a01ed448f03"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十二",
        "preface": "",
        "paragraphs": [
            "绣帐鸳鸯对刺纹，博山微暖麝微曛。",
            "诗成若有红儿貌，悔道当时月坠云。"
        ],
        "notes": "",
        "id": "d9e651f475a7444d6296214bbca3d4ee"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十三",
        "preface": "",
        "paragraphs": [
            "薄粉轻朱取次施，大都端正亦相宜。",
            "只如花下红儿态，不籍城中半额眉。"
        ],
        "notes": "",
        "id": "1d7b96ab2e07acafed4f2faf049642a8"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十四",
        "preface": "",
        "paragraphs": [
            "妆成浑欲认前朝，金凤双钗逐步摇。",
            "未必慕容宫里伴，舞风歌月胜纤腰。"
        ],
        "notes": "",
        "id": "b38f513204ec82870188a64920c4a828"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十五",
        "preface": "",
        "paragraphs": [
            "琥珀钗成恩正深，玉儿妖惑荡君心。",
            "莫教回首看妆面，始觉曾虚掷万金。"
        ],
        "notes": "",
        "id": "ec5289bdd36ee239fcfcfea9e1bf0e42"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十六",
        "preface": "",
        "paragraphs": [
            "自有闲花一面春，脸檀眉黛一时新。",
            "殷勤为报梁家妇，休把啼妆赚后人。"
        ],
        "notes": "",
        "id": "f9c3a9f000ce9dc7a7636962524eaabd"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十七",
        "preface": "",
        "paragraphs": [
            "轻梳小髻号慵来，巧中君心不用媒。",
            "可得红儿抛醉眼，汉皇恩泽一时回。"
        ],
        "notes": "",
        "id": "8d9f7aea3d6e9920e08fcc4b59a3ef08"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十八",
        "preface": "",
        "paragraphs": [
            "千里长江旦暮潮，吴都风俗尚纤腰。",
            "周郎若见红儿貌，料得无心念小乔。"
        ],
        "notes": "",
        "id": "b065a5651084c84b29ecac71562ecea4"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 四十九",
        "preface": "",
        "paragraphs": [
            "月落潜奔暗解携，本心谁道独单栖。",
            "还缘交甫非良偶，不肯终身作羿妻。"
        ],
        "notes": "",
        "id": "b557c81da0ee3161273fa238d717aa08"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十",
        "preface": "",
        "paragraphs": [
            "汉皇曾识许飞琼，写向人间作画屏。",
            "昨日红儿花下见，大都相似更娉婷。"
        ],
        "notes": "",
        "id": "95901e6f438723bcad90a8b0143838fb"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十一",
        "preface": "",
        "paragraphs": [
            "魏帝休夸薛夜来，雾绡云縠称身裁。",
            "红儿秀发君知否，倚槛繁花带露开。"
        ],
        "notes": "",
        "id": "a88665d54f6d4e41efd80eb2033d9c59"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十二",
        "preface": "",
        "paragraphs": [
            "晓月雕梁燕语频，见花难可比他人。",
            "年年媚景归何处，长作红儿面上春。"
        ],
        "notes": "",
        "id": "80235d03214fcb1ec26e9984dacb792c"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十三",
        "preface": "",
        "paragraphs": [
            "逗玉溅盆冬殿开，邀恩先赐夜明苔。",
            "红儿若是三千数，多少芳心似死灰。"
        ],
        "notes": "",
        "id": "6b7599aadc19179cf3e6d690d1e53586"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十四",
        "preface": "",
        "paragraphs": [
            "画帘垂地紫金床，暗引羊车驻七香。",
            "若见红儿此中住，不劳盐筿洒宫廊。"
        ],
        "notes": "",
        "id": "414cf21c88399b340d5e672ce0323524"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十五",
        "preface": "",
        "paragraphs": [
            "苏小空匀一面妆，便留名字在钱塘。",
            "藏鸦门外诸年少，不识红儿未是狂。"
        ],
        "notes": "",
        "id": "2e5c52bca639ddab8ec741417f034ed6"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十六",
        "preface": "",
        "paragraphs": [
            "一首长歌万恨来，惹愁漂泊水难回。",
            "崔徽有底多头面，费得微之尔许才。"
        ],
        "notes": "",
        "id": "82b3552c21e639bfb6450585cc3a7dea"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十七",
        "preface": "",
        "paragraphs": [
            "昔年黄阁识奇章，爱说真珠似窈娘。",
            "若见红儿深夜态，便应休说绣衣裳。"
        ],
        "notes": "",
        "id": "2c9c8fe9699e68dfd35e2e2afffebeb3"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十八",
        "preface": "",
        "paragraphs": [
            "凤折莺离恨转深，此身难负百年心。",
            "红儿若向隋朝见，破镜无因更重寻。"
        ],
        "notes": "",
        "id": "6d5d063aa3f86e5f5e4ff1ba487d77aa"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 五十九",
        "preface": "",
        "paragraphs": [
            "行绾秾云立暗轩，我来犹爱不成冤。",
            "当时若见红儿貌，未必邢相有此言。"
        ],
        "notes": "",
        "id": "ce021d55ae8ba5bb6e31dcff30dac183"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十",
        "preface": "",
        "paragraphs": [
            "总似红儿媚态新，莫论千度笑争春。",
            "任伊孙武心如铁，不办军前杀此人。"
        ],
        "notes": "",
        "id": "94747ffa5be2baeebaf333ca66659c36"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十一",
        "preface": "",
        "paragraphs": [
            "暖塘争赴荡舟期，行唱菱歌著艳词。",
            "为问东山谢丞相，可能诸妓胜红儿。"
        ],
        "notes": "",
        "id": "7343a536cd8440862a294daf80daf1ba"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十二",
        "preface": "",
        "paragraphs": [
            "吴兴皇后欲辞家，泽国重台展曙华。",
            "今日红儿貌倾国，恐须真宰别开花。"
        ],
        "notes": "",
        "id": "58e08ce875f90d29f6b4327399c65791"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十三",
        "preface": "",
        "paragraphs": [
            "陌上行人歌黍离，三千门客欲何之。",
            "若教麤及红儿貌，争取楼前斩爱姬。"
        ],
        "notes": "",
        "id": "45fe0185a73c822763c438e2f8d05458"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十四",
        "preface": "",
        "paragraphs": [
            "休话如臯一笑时，金𩩉中臆锦离披。",
            "陋容枉把雕弓射，射尽春禽未展眉。"
        ],
        "notes": "",
        "id": "5386ee070882265965519b555dab5535"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十五",
        "preface": "",
        "paragraphs": [
            "长恨西风送早秋，低眉深恨嫁牵牛。",
            "若同人世长相对，争作夫妻得到头。"
        ],
        "notes": "",
        "id": "2e6d261afe9cf21c4702b6f10179ec99"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十六",
        "preface": "",
        "paragraphs": [
            "谢娘休漫逞风姿，未必娉婷胜柳枝。",
            "闻道只因嘲落絮，何曾得似杜红儿。"
        ],
        "notes": "",
        "id": "18c18054a6d71aecab997ba73584c869"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十七",
        "preface": "",
        "paragraphs": [
            "总传桃叶渡江时，只为王家一首诗。",
            "今日红儿自堪赋，不须重唱旧来词。"
        ],
        "notes": "",
        "id": "ff78d7ec17af60d1ab756c741782de1c"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十八",
        "preface": "",
        "paragraphs": [
            "巫山洛浦本无情，总为佳人便得名。",
            "今日雕阴有神艳，后来公子莫相轻。"
        ],
        "notes": "",
        "id": "3298a65a15f29d726a7384cd6cf323af"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 六十九",
        "preface": "",
        "paragraphs": [
            "几抛云髻恨金墉，泪洗花颜百战中。",
            "应有红儿些子貌，却言皇后长深宫。"
        ],
        "notes": "",
        "id": "caa45fbc3ea46b391d978e3268da55b1"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十",
        "preface": "",
        "paragraphs": [
            "倚槛还应有所思，半开东阁见娇姿。",
            "可中得似红儿貌，若遇韩朋好杀伊。"
        ],
        "notes": "",
        "id": "4d1f5d235b705ac4728b67ce17c99f0a"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十一",
        "preface": "",
        "paragraphs": [
            "晓向妆台与画眉，镜中长欲助娇姿。",
            "若教得似红儿貌，走马章台任道迟。"
        ],
        "notes": "",
        "id": "56b3b8e542ce421428610010f5751dc0"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十二",
        "preface": "",
        "paragraphs": [
            "练得霜华助翠钿，相期朝谒玉皇前。",
            "依稀有似红儿貌，方得吹箫引上天。"
        ],
        "notes": "",
        "id": "f5abbcbcbf05f4b81872efc7084e7968"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十三",
        "preface": "",
        "paragraphs": [
            "重门深掩几枝花，未胜红儿莫大夸。",
            "王相不能探物理，可能虚上短辕车。"
        ],
        "notes": "",
        "id": "ab115bb4f6f57486cd5dc6a13ba2d2fa"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十四",
        "preface": "",
        "paragraphs": [
            "前代休怜事可奇，后来还出有光辉。",
            "争知昼卧纱窗里，不见神人覆玉衣。"
        ],
        "notes": "",
        "id": "82d25076fdbb614ad60e919ee035f71b"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十五",
        "preface": "",
        "paragraphs": [
            "化羽尝闻赴九天，只疑尘世是虚传。",
            "自从一见红儿貌，始信人间有谪仙。"
        ],
        "notes": "",
        "id": "30f3ddcc7723903d5e402e20a395b273"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十六",
        "preface": "",
        "paragraphs": [
            "从道长陵小市东，巧将花貌占春风。",
            "红儿若是同时见，未必伊先入紫宫。"
        ],
        "notes": "",
        "id": "45b72c73e505c47fecc1f08865d262d9"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十七",
        "preface": "",
        "paragraphs": [
            "人间难免是深情，命断红儿向此生。",
            "不似前时李丞相，枉抛才力为莺莺。"
        ],
        "notes": "",
        "id": "ba85c071ffdb7c5e85d81e91508f38b8"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十八",
        "preface": "",
        "paragraphs": [
            "凤舞香飘绣幕风，暖穿驰道百花中。",
            "还缘有似红儿貌，始道迎将入汉宫。"
        ],
        "notes": "",
        "id": "84bdd80eb1290132ba36e1f351c8df52"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 七十九",
        "preface": "",
        "paragraphs": [
            "休道将军出世才，尽驱诸妓下歌台。",
            "都缘没个红儿貌，致使轻教后阁开。"
        ],
        "notes": "",
        "id": "9bb2784b59022eb0e16a8dda7ce59fa7"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十",
        "preface": "",
        "paragraphs": [
            "冯媛须知住汉宫，将身只是解当熊。",
            "不闻有貌倾人国，争得今朝更似红。"
        ],
        "notes": "",
        "id": "73d831757b3851826b41d5d94dbd8ef6"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十一",
        "preface": "",
        "paragraphs": [
            "能将一笑使人迷，花艳何须上大堤。",
            "疎属便同巫峡路，洛川真是武陵溪。"
        ],
        "notes": "",
        "id": "b3658582282af2e42bed530c99351287"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十二",
        "preface": "",
        "paragraphs": [
            "辞辇当时意可知，宠深还恐宠先衰。",
            "若教得似红儿貌，占却君恩自不疑。"
        ],
        "notes": "",
        "id": "a150eaef05a5d79ab281c25ce28dbf38"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十三",
        "preface": "",
        "paragraphs": [
            "三吴时俗重风光，未见红儿一面妆。",
            "好写妖娆与教看，便应休更话真娘。"
        ],
        "notes": "",
        "id": "df99b0f10d2c037439db36926c2c2417"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十四",
        "preface": "",
        "paragraphs": [
            "波平楚泽浸星辰，台上君王宴早春。",
            "毕竟章华会中客，冠缨虚绝为何人。"
        ],
        "notes": "",
        "id": "66ed09d8a3291ffedd0a1e331aec5a3f"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十五",
        "preface": "",
        "paragraphs": [
            "红儿不向汉宫生，便使双成谩得名。",
            "疑是麻姑恼尘世，暂教微步下层城。"
        ],
        "notes": "",
        "id": "2cc48c17fbe1bd0be92595cfd952b658"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十六",
        "preface": "",
        "paragraphs": [
            "天碧轻纱只六铢，宛如含露透肌肤。",
            "便教汉曲争明媚，应没心情更弄珠。"
        ],
        "notes": "",
        "id": "0bd467d0cd8e8232cf8b0d8062fb6b41"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十七",
        "preface": "",
        "paragraphs": [
            "共嗟含恨向衡阳，方寸花牋寄沈郎。",
            "不似红儿些子貌，当时争得少年狂。"
        ],
        "notes": "",
        "id": "6733c43126518c89c2c97dc91c453a8b"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十八",
        "preface": "",
        "paragraphs": [
            "浅色桃花亚短墙，不因风送也闻香。",
            "凝情尽日君知否，还似红儿淡薄妆。"
        ],
        "notes": "",
        "id": "6feb2156f1636f5438ae8cc6bbaa3c07"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 八十九",
        "preface": "",
        "paragraphs": [
            "火色樱桃摘得初，仙宫只有世间无。",
            "凝情尽日君知否，真似红儿口上朱。"
        ],
        "notes": "",
        "id": "ebbbe135b2b0c8920bdd31dddfb78bfa"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十",
        "preface": "",
        "paragraphs": [
            "宿雨初晴春日长，入帘花气静难忘。",
            "凝情尽日君知否，真似红儿舞袖香。"
        ],
        "notes": "",
        "id": "7b37c0db40647e3615849ac103910f97"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十一",
        "preface": "",
        "paragraphs": [
            "初月纤纤映碧池，池波不动独看时。",
            "凝情尽日君知否，真似红儿罢舞眉。"
        ],
        "notes": "",
        "id": "2c97dd8dc3565f6e64bee20f13df4538"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十二",
        "preface": "",
        "paragraphs": [
            "浓艳浓香雪压枝，褭烟和露晓风吹。",
            "红儿被掩妆成后，含笑无人独立时。"
        ],
        "notes": "",
        "id": "66ef07f9c369b34b4022f37026ba0a4b"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十三",
        "preface": "",
        "paragraphs": [
            "楼上娇歌褭夜霜，近来休数踏歌娘。",
            "红儿谩唱伊州遍，认取轻敲玉韵长。"
        ],
        "notes": "",
        "id": "270152d53d0a6e037fce6e75fda692de"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十四",
        "preface": "",
        "paragraphs": [
            "金粟妆成扼臂环，舞腰轻薄瑞云间。",
            "红儿生在开元末，羞杀新丰谢阿蛮。"
        ],
        "notes": "",
        "id": "9889432319821926fe0ed99820d14801"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十五",
        "preface": "",
        "paragraphs": [
            "君看红儿学醉妆，夸裁宫襭砑裙长。",
            "谁能更把闲心力，比竝当时武媚娘。"
        ],
        "notes": "",
        "id": "4c8d49c60b7a91596216a259deeaa921"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十六",
        "preface": "",
        "paragraphs": [
            "栀子同心裛露垂，折来深恐没人知。",
            "花前醉客频相问，不赠红儿赠阿谁。"
        ],
        "notes": "",
        "id": "847457f2bcfb8934201fc6f5ee41b5aa"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十七",
        "preface": "",
        "paragraphs": [
            "云间翡翠一双飞，水上鸳鸯不暂离。",
            "写向人间百般态，与君题作比红诗。"
        ],
        "notes": "",
        "id": "3e53ff6ebbb3019d0a45a4bebcb413da"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十八",
        "preface": "",
        "paragraphs": [
            "旧恨长怀不语中，几回偷泣向春风。",
            "还缘不及红儿貌，却得生教入楚宫。"
        ],
        "notes": "",
        "id": "52eb173b4882b8d95205d297dddd998f"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 九十九",
        "preface": "",
        "paragraphs": [
            "一舸春深指鄂君，好风从度水成纹。",
            "越人若见红儿貌，绣被应羞彻夜薰。"
        ],
        "notes": "",
        "id": "3eaee8001cf0add63135fc95b3dab6b2"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "比红儿诗 一百",
        "preface": "",
        "paragraphs": [
            "花落尘中玉堕泥，香魂应上窈娘堤。",
            "欲知此恨无穷处，长倩城乌夜夜啼。"
        ],
        "notes": "",
        "id": "6a5e71072a690392bb1a8c39ff47e9da"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "窗前远岫悬生碧，帘外残霞挂熟红。"
        ],
        "notes": "",
        "id": "823dc67774b82a9c3d80ff5dbb4fd8cf"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "过友人故居",
        "preface": "",
        "paragraphs": [
            "隄草袅空垂露眼，渚浦穿浪凑烟芽。",
            "晴楼谈罢山横黛，夜局碁酣烛坠花。"
        ],
        "notes": "",
        "id": "b1ee01132c3443ea3e83e746e4e245bd"
    },
    {
        "author": "罗虬",
        "dynasty": "唐",
        "type": "诗",
        "rhythmic": "",
        "title": "句",
        "preface": "",
        "paragraphs": [
            "雪中放马朝寻迹，云外闻鸿夜射声。",
            "龙鳞柳弱垂朝露，麈尾松高挥夜风。",
            "猿隔乱云啼暮岭，鴈和微雨下寒湖。",
            "夜渡酒酣千顷月，昼楼碁罢一窗山。"
        ],
        "notes": "",
        "id": "3ea276a41cf99e43e59a68562bb06587"
    }
]