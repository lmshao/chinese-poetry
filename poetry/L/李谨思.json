[
    {
        "author": "李谨思",
        "dynasty": "宋",
        "type": "诗",
        "rhythmic": "",
        "title": "红梅",
        "preface": "",
        "paragraphs": [
            "月香水影眩锦画，冰魂雪骨酣华春。",
            "神仙狡狯本玩世，处士游侠聊惊人。",
            "怒艴不顾杀气横，忠赤自与晴曦亲。",
            "山林著汝吾未许，绛衣朱襮鏖缁尘。"
        ],
        "notes": "",
        "id": "5ae8d42e4d062c833d011cb2f2a5a0c9"
    },
    {
        "author": "李谨思",
        "dynasty": "宋",
        "type": "诗",
        "rhythmic": "",
        "title": "楮衾",
        "preface": "",
        "paragraphs": [
            "相亲赖有楮先生，雪与阳春指顾成。",
            "狐白温温疑伯仲，龟纹隐隐见纵横。",
            "夜阑更作封章梦，晨起犹闻展卷声。",
            "垂老未忘钻故纸，三生飞气太分明。"
        ],
        "notes": "",
        "id": "b0bd7aac5f85163ed74b18197d828fc7"
    },
    {
        "author": "李谨思",
        "dynasty": "宋",
        "type": "诗",
        "rhythmic": "",
        "title": "题文丞相吟啸集",
        "preface": "",
        "paragraphs": [
            "南人不识两膝贵，曲折百态卑且劳。",
            "斯人护膝不护头，故以颈血沾君刀。",
            "蟠胸孤愤擘不碎，杀气千丈缠旌旄。",
            "援桴亲鼓尽南海，背水更用蜑丁鏖。",
            "俘来吮血语神语，咄咄尚与天争豪。",
            "须臾赤日减颜色，玄云莾莾风飕飕。",
            "或言巨灵收拾付真宰，读罢拊臆生长号。",
            "又言丰隆列对愁绝，疾指玉鞭鞭六鼇。",
            "雨瓢倒翻水怪舞，斗枢横轧天籁号。",
            "怜伊肝胆苦复苦，亦见曩昔真离骚。",
            "劫灰满地莫挂眼，蓬莱虽远容轻舠。",
            "长巨人疠鬼尚堪战，尽闲未许飞仙遨。",
            "乃言兴废在尔不吾与，吾死吾主吾焉逃。",
            "鲁叟闻言拍手笑，斯人六经为骨为皮毛。",
            "斯人卷取六经去，空将赝本传儿曹。"
        ],
        "notes": "",
        "id": "96172dd9911c5c0e3694e8378558f4bd"
    },
    {
        "author": "李谨思",
        "dynasty": "宋",
        "type": "诗",
        "rhythmic": "",
        "title": "怀古",
        "preface": "",
        "paragraphs": [
            "昔我从耆英，图史娱朝昏。",
            "咄嗟陵与谷，永谢西州门。",
            "梦中亦识路，欲往先销魂。",
            "往还无须臾，失声强复吞。",
            "西山照公槛，南山亘公垣。",
            "平生五亩池，东海遥崩奔。",
            "公门山海幷，遂斡造化元。",
            "招公在薇菊，酬公有佳尊。",
            "行吟闻地籁，飞奏劘天阍。",
            "公来月星悬，公归江汉翻。",
            "六籍未渠央，百圣谅斯存。",
            "翩翩媚学子，风节当谁敦。",
            "我髪日以变，洮面留心源。",
            "庶无骍汗流，独此清泪痕。",
            "英英出灵变，杳杳通绪言。",
            "因风荐商参，秋思随孤骞。"
        ],
        "notes": "",
        "id": "d2e820ba56866a78768fa4ef8419e929"
    },
    {
        "author": "李谨思",
        "dynasty": "宋",
        "type": "诗",
        "rhythmic": "",
        "title": "补疎斋题鹅湖",
        "preface": "",
        "paragraphs": [
            "客来谁与期，微钟度山椒。",
            "松风如起予，间以笙与箫。",
            "逸响谅斯存，幽踪莽难招。",
            "极目不知还，新诗坐泬寥。"
        ],
        "notes": "",
        "id": "2792354a884fd644636a6b9ff8b0a3be"
    },
    {
        "author": "李谨思",
        "dynasty": "宋",
        "type": "诗",
        "rhythmic": "",
        "title": "王以道三丧未举",
        "preface": "",
        "paragraphs": [
            "岂无一弓地，载子三世碑。",
            "碑端语云云，碑下冢累累。",
            "白杨秋气深，碧草春露滋。",
            "翻怜会稽山，禹穴不得窥。"
        ],
        "notes": "",
        "id": "3480784e8e6af437f3ad22b951a877f5"
    },
    {
        "author": "李谨思",
        "dynasty": "宋",
        "type": "诗",
        "rhythmic": "",
        "title": "赠李节妇",
        "preface": "",
        "paragraphs": [
            "猝猝多羝屈，幽幽独雉经。",
            "借渠施粉黛，聊与照丹青。",
            "孤槥何年寄，重泉底处扃。",
            "有人能缩地，不隔短长亭。"
        ],
        "notes": "",
        "id": "dce2949052ab335ff76d91a3183abfa3"
    },
    {
        "author": "李谨思",
        "dynasty": "宋",
        "type": "诗",
        "rhythmic": "",
        "title": "寄进士熊退斋  其一",
        "preface": "",
        "paragraphs": [
            "犹存火后书，罕识卷中字。",
            "无笔补玄经，有金酬载记。",
            "漫漫岁月驰，忽忽春閟。",
            "欲辨已忘言，涕泪空垂泗。"
        ],
        "notes": "",
        "id": "7c80d2c31f73ecebf5ae3909a3cc628c"
    },
    {
        "author": "李谨思",
        "dynasty": "宋",
        "type": "诗",
        "rhythmic": "",
        "title": "寄进士熊退斋  其二",
        "preface": "",
        "paragraphs": [
            "殉义若殉财，避名如避箭。",
            "况当喜惧交，肯与宠辱战。",
            "百年元亮心，一日宣明面。",
            "朱门辙迹多，山路微如线。"
        ],
        "notes": "",
        "id": "98f5e7315e156c8c1c59589dcf511b78"
    }
]