[
    {
        "author": "李之纯",
        "dynasty": "宋",
        "type": "诗",
        "rhythmic": "",
        "title": "西园辨兰亭和韵",
        "preface": "",
        "paragraphs": [
            "绿叶纤长间紫茎，蜀人未始以兰名。",
            "有时只怪香盈室，此日方传誉满城。",
            "恩意和风扬馥鬰，光荣灏露滴清英。",
            "庭阶若不逢精鉴，何异深林静处生。"
        ],
        "notes": "",
        "id": "6dd107418be4d97615c56f9323729238"
    },
    {
        "author": "李之纯",
        "dynasty": "宋",
        "type": "诗",
        "rhythmic": "",
        "title": "雪后",
        "preface": "",
        "paragraphs": [
            "玉环晕月蟠长虹，飞沙卷土号阴风。",
            "黄云幂幂翳晴空，屋头唧唧鸣寒虫。",
            "天符夜下扶桑宫，玄冥震怒鞭鱼龙。",
            "鱼龙飞出沧海底，咄嗟如律愁神公。",
            "急𣂏北斗卷云汉，凌澌卷入天瓢中。",
            "椎璋碎六华，剪出寒珑璁。",
            "翩翩作穗大如手，千奇万巧难形容。",
            "恍如堕我银沙界，清光皜夜寒朣胧。",
            "肝肠作祟耿无寐，试把往事间追穷。",
            "男儿生须衔枚卷甲臂雕兮，径热虎穴策奇功。",
            "不然羊羔酒帐玻璃钟，侍儿醉脸潮春红。",
            "谁能蹇驴驼著灞陵东，骨相酸寒愁煞侬。",
            "屏山正吐黄虀气，笑倒坐间亡是公。"
        ],
        "notes": "",
        "id": "fd22beb4251aa39ed40b90dd7ca15fb2"
    },
    {
        "author": "李之纯",
        "dynasty": "宋",
        "type": "诗",
        "rhythmic": "",
        "title": "真味堂",
        "preface": "",
        "paragraphs": [
            "问渠真味若为言，不著盐梅也自全。",
            "鼋鼎大夫徒染指，曲车公子谩流涎。",
            "胸中已有五千卷，徽外更听三两弦。",
            "此老清馋何所嗜，宦途嚼腊已多年。"
        ],
        "notes": "",
        "id": "26d45d93a21b336e8c50166395520268"
    },
    {
        "author": "李之纯",
        "dynasty": "宋",
        "type": "诗",
        "rhythmic": "",
        "title": "驾幸太学",
        "preface": "",
        "paragraphs": [
            "羽卫金舆焕彩章，天街端去入虞庠。",
            "严师致奠初加拜，延讲终篇不计行。",
            "万乘屈尊先郡国，诸生赐坐亚侯王。",
            "辅臣归美荣歌咏，首发清风政事堂。"
        ],
        "notes": "",
        "id": "65f4c47f5015b6914581e4f0678c5420"
    }
]