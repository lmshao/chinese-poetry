[
    {
        "author": "刘庭琦",
        "dynasty": "唐",
        "type": "诗",
        "rhythmic": "",
        "title": "从军",
        "preface": "",
        "paragraphs": [
            "朔风吹寒塞，胡沙千万里。",
            "阵云出岱山，孤月生海水。",
            "决胜方求敌，衔恩本轻死。",
            "萧萧牧马鸣，中夜拔劒起。"
        ],
        "notes": "",
        "id": "c43352f602d37de26ff71900a31fa3b1"
    },
    {
        "author": "刘庭琦",
        "dynasty": "唐",
        "type": "诗",
        "rhythmic": "",
        "title": "奉和圣制瑞雪篇",
        "preface": "",
        "paragraphs": [
            "紫宸飞雪晓裴回，层阁重门雪照开。",
            "九衢皛耀浮埃尽，千品差池贽帛来。",
            "何处田中非种玉，谁家院里不生梅？",
            "埋云翳景无穷已，因风落地吹还起。",
            "先过翡翠宝房中，转入鸳鸯金殿里。",
            "美人含笑出联翩，艳逸相轻鬬容止。",
            "罗衣点著浑是花，玉手抟来半成水。",
            "奕奕纷纷何所如，顿忆杨园二月初。",
            "羞同班女高秋扇，欲照明王乙夜书。",
            "姑射山中符圣寿，芙蓉阙下降神车。",
            "愿随睿泽流无限，长报丰年贵有余。"
        ],
        "notes": "",
        "id": "3370d08b3e6d46612500763c030fa4aa"
    },
    {
        "author": "刘庭琦",
        "dynasty": "唐",
        "type": "诗",
        "rhythmic": "",
        "title": "咏木槿树题武进文明府厅",
        "preface": "",
        "paragraphs": [
            "物情良可见，人事不胜悲。",
            "莫恃朝荣好，君看暮落时。"
        ],
        "notes": "",
        "id": "075c23856d929c1b2f641d3466e02f5f"
    },
    {
        "author": "刘庭琦",
        "dynasty": "唐",
        "type": "诗",
        "rhythmic": "",
        "title": "铜雀台",
        "preface": "",
        "paragraphs": [
            "铜台宫观委灰尘，魏主园林漳水滨。",
            "即今西望犹堪思，况复当时歌舞人。"
        ],
        "notes": "",
        "id": "4fbba16be9ef15ed7309c324019c7839"
    }
]