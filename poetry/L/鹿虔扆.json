[
    {
        "author": "鹿虔扆",
        "dynasty": "唐",
        "type": "诗",
        "rhythmic": "",
        "title": "女冠子 一",
        "preface": "",
        "paragraphs": [
            "凤楼琪树，惆怅刘郎一去，正春深。",
            "洞里愁空结，人间信莫寻。",
            "竹疎斋殿迥，松密醮坛阴。",
            "倚云低首望，可知心。"
        ],
        "notes": "",
        "id": "cec6bb4be711d56095f203acf2570d93"
    },
    {
        "author": "鹿虔扆",
        "dynasty": "唐",
        "type": "诗",
        "rhythmic": "",
        "title": "女冠子 二",
        "preface": "",
        "paragraphs": [
            "步虚坛上，绛节霓旌相向，引真仙。",
            "玉佩摇蟾影，金炉袅麝烟。",
            "露浓霜简湿，风紧羽衣偏。",
            "欲留难得住，却归天。"
        ],
        "notes": "",
        "id": "69e34bd71aacbaaf50f32b9900ac505d"
    },
    {
        "author": "鹿虔扆",
        "dynasty": "唐",
        "type": "诗",
        "rhythmic": "",
        "title": "思越人",
        "preface": "",
        "paragraphs": [
            "翠屏欹，银烛背，漏残清夜迢迢。",
            "双带绣窠盘锦荐，泪侵花暗香销。",
            "珊瑚枕腻鸦鬟乱，玉纤慵整云散。",
            "苦是适来新梦见，离肠争不千断。"
        ],
        "notes": "",
        "id": "2fab2647168a8f5059540585514cf004"
    },
    {
        "author": "鹿虔扆",
        "dynasty": "唐",
        "type": "诗",
        "rhythmic": "",
        "title": "虞美人",
        "preface": "",
        "paragraphs": [
            "卷荷香澹浮烟渚，绿嫩擎新雨。",
            "琐窗疎透晓风清，象床珍簟冷光轻，水文平。",
            "九疑黛色屏斜掩，枕上眉心歛。",
            "不堪相望病将成，钿昏檀粉泪纵横，不胜情。"
        ],
        "notes": "",
        "id": "6a9536c15b58a7975ee40573fe796c4d"
    },
    {
        "author": "鹿虔扆",
        "dynasty": "唐",
        "type": "诗",
        "rhythmic": "",
        "title": "临江仙 一",
        "preface": "",
        "paragraphs": [
            "金锁重门荒苑静，绮窗愁对秋空。",
            "翠华一去寂无踪。",
            "玉楼歌吹，声断已随风。",
            "烟月不知人事改，夜阑还照深宫。",
            "藕花相向野塘中。",
            "暗伤亡国，清露泣香红。"
        ],
        "notes": "",
        "id": "a97b2072eba41189b203cd4a60f3a032"
    },
    {
        "author": "鹿虔扆",
        "dynasty": "唐",
        "type": "诗",
        "rhythmic": "",
        "title": "临江仙 二",
        "preface": "",
        "paragraphs": [
            "无赖晓莺惊梦断，起来残酒初醒。",
            "映窗丝柳袅烟青。",
            "翠帘慵卷，约砌杏花零。",
            "一自玉郎游冶去，莲凋月惨仪形。",
            "暮天微雨洒闲庭。",
            "手挼裙带，无语倚云屏。"
        ],
        "notes": "",
        "id": "5194ab8ac6b72032566b1ec2290a5c45"
    }
]