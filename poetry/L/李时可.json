[
    {
        "author": "李时可",
        "dynasty": "宋",
        "type": "诗",
        "rhythmic": "",
        "title": "野寺",
        "preface": "",
        "paragraphs": [
            "野寺不逢僧，修廊且缓行。",
            "竹藏双鹤睡，风助一蝉鸣。",
            "坐石侵衣冷，临风漱玉清。",
            "咏归无限意，新月带星横。"
        ],
        "notes": "",
        "id": "67dae90baa20d2428bcc386454e0ce39"
    },
    {
        "author": "李时可",
        "dynasty": "宋",
        "type": "诗",
        "rhythmic": "",
        "title": "别余司法",
        "preface": "",
        "paragraphs": [
            "欲别愁如结，来时眉便开。",
            "相逢两无事，且尽十分杯。",
            "明月今宵共，春风几日回。",
            "梅花发墙角，此际望君来。"
        ],
        "notes": "",
        "id": "a6a68ef48bc9511c6447fdda9d3d4c04"
    },
    {
        "author": "李时可",
        "dynasty": "宋",
        "type": "诗",
        "rhythmic": "",
        "title": "雪行",
        "preface": "",
        "paragraphs": [
            "天寒鸦欲栖，客路尚迟迟。",
            "泥滑蹇馿涩，风斜破帽欹。",
            "云藏山断绝，梅苦雪禁持。",
            "客里愁无著，愁边却有诗。"
        ],
        "notes": "",
        "id": "cd467b13987fd07b3b7eb7f5bdfbd9d2"
    },
    {
        "author": "李时可",
        "dynasty": "宋",
        "type": "诗",
        "rhythmic": "",
        "title": "题方漕水阁",
        "preface": "",
        "paragraphs": [
            "三间水阁傍溪湄，曾倚栏干此赋诗。",
            "山色溪光还似旧，惜无诗思似当时。"
        ],
        "notes": "",
        "id": "464f5919b89d2e8d2c40de4a285577c5"
    },
    {
        "author": "李时可",
        "dynasty": "宋",
        "type": "诗",
        "rhythmic": "",
        "title": "舟中夜闻读书",
        "preface": "",
        "paragraphs": [
            "临谿一舍竹疎疎，舟过时闻夜读书。",
            "姓字是谁何必问，定应不是俗人居。"
        ],
        "notes": "",
        "id": "b15c04e699cc06a1f67015513297d3f5"
    },
    {
        "author": "李时可",
        "dynasty": "宋",
        "type": "诗",
        "rhythmic": "",
        "title": "六朝旧迹",
        "preface": "",
        "paragraphs": [
            "六朝更代几兴亡，满地黄花只旧香。",
            "水鸟不知人事改，双飞犹自恋寒塘。"
        ],
        "notes": "",
        "id": "f77bc6e5c919d9088121d7c19ee42bb8"
    },
    {
        "author": "李时可",
        "dynasty": "宋",
        "type": "诗",
        "rhythmic": "",
        "title": "杜鹃花",
        "preface": "",
        "paragraphs": [
            "杜鹃踯躅正开时，自是山家一段奇。",
            "莫据眼前看易厌，帝城只卖担头枝。"
        ],
        "notes": "",
        "id": "42e4809da3327d781ff44ff62feb38d3"
    }
]