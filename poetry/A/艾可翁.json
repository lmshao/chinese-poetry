[
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "山居杂兴  其一",
        "preface": "",
        "paragraphs": [
            "老夫晨沐罢，还卧看云行。",
            "发短便巾小，衰容怯镜明。",
            "空林存竹意，破屋带泉声。",
            "自喜诗棋外，无营梦亦清。"
        ],
        "notes": "",
        "id": "d3d77c155970d9725ec7b4a17e9aa9bd"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "山居杂兴  其二",
        "preface": "",
        "paragraphs": [
            "青山意自足，扰扰复何之。",
            "见客从衣破，哦诗任饭迟。",
            "蔬畦耕犊草，匏架落蝉枝。",
            "逆境偷贫乐，休兵未可期。"
        ],
        "notes": "",
        "id": "4a58a493762917605cac92182000fc23"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "山居杂兴  其三",
        "preface": "",
        "paragraphs": [
            "村落兵戈后，江湖几杖前。",
            "索居兼屏燕，幽梦反宜蝉。",
            "茅舍分炊火，苔砖出酿泉。",
            "家贫思辟谷，非是博长年。"
        ],
        "notes": "",
        "id": "b11a6f111aa0f1cf07fac210f1d57eff"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "家兄有和再用韵  其一",
        "preface": "",
        "paragraphs": [
            "隔林看日落，出户对天行。",
            "久乱人情变，长贫心事明。",
            "虹拖城郭势，河泻甲兵声。",
            "谁似秋来水，能于浊世清。"
        ],
        "notes": "",
        "id": "d502c17ed566d606f020367ad78ee6a4"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "家兄有和再用韵  其二",
        "preface": "",
        "paragraphs": [
            "故人在何处，清梦或逢之。",
            "老树秋声早，深窗曙色迟。",
            "湿萤粘露草，惊鸟徙风枝。",
            "琴破才支卧，知无钟子期。"
        ],
        "notes": "",
        "id": "f5176d1074caed1742cc913bb598d82e"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "家兄有和再用韵  其三",
        "preface": "",
        "paragraphs": [
            "乱离生世晚，衰白在人前。",
            "云水飞饥鹤，山林付乱蝉。",
            "日今行黑道，人有隔黄泉。",
            "晷渐秋来短，愁长亦敌年。"
        ],
        "notes": "",
        "id": "e3060fa309f9fa00f1d4ae23de7153cc"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "舟中",
        "preface": "",
        "paragraphs": [
            "水月长依梦，江天半入诗。",
            "断崖云欲落，危岸树多欹。",
            "天晓雁先起，舟行客未知。",
            "雪霜篷隔断，何得上吟髭。"
        ],
        "notes": "",
        "id": "cab8317d050525219076fb934e91fd53"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "屡庸军马后相过",
        "preface": "",
        "paragraphs": [
            "相疏怜各病，相见贺更生。",
            "久乱诗书废，长贫门户清。",
            "晨炊才脱粟，夜卧亦班荆。",
            "祇有悲秋卷，多于未受兵。"
        ],
        "notes": "",
        "id": "0245f30e42458ca983b321c01a2dfc1f"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "番阳道中",
        "preface": "",
        "paragraphs": [
            "督府春移檄，江城昼撤花。",
            "好书如隔世，久客似无家。",
            "畏路多言虎，荒村半是鸦。",
            "道逢西北客，挥泪问京华。"
        ],
        "notes": "",
        "id": "6f3532aeb1fb5f48968ce021e992edae"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "兵火后野望  其一",
        "preface": "",
        "paragraphs": [
            "干戈连万国，丘壑卧三年。",
            "虎啸黄茅地，鸦屯白骨田。",
            "渴虹疑竭海，腥雾欲沈天。",
            "摇落前朝老，长怀鲁仲连。"
        ],
        "notes": "",
        "id": "73cbb8749695e7db4bb17322dfc58179"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "兵火后野望  其二",
        "preface": "",
        "paragraphs": [
            "江村兵火后，月色似长淮。",
            "鼓角连秋思，风尘带客怀。",
            "诸公朝漠北，一老哭天涯。",
            "犹幸舂陵夜，葱葱气尚佳。"
        ],
        "notes": "",
        "id": "806f28401d696f0d743c6790efd90c88"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "汉阳城",
        "preface": "",
        "paragraphs": [
            "汉阳城上望，天色欲苍黄。",
            "云去仍清野，人稀半战场。",
            "江分青草断，山接白云长。",
            "一掬中原泪，凄凉对夕阳。"
        ],
        "notes": "",
        "id": "27e7b394fe77fae7a0d61658f7fe16bb"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "钓台  其一",
        "preface": "",
        "paragraphs": [
            "归去江头伸脚眠，不烦太史验星躔。",
            "一丝千古经纶在，不为东都二百年。"
        ],
        "notes": "",
        "id": "428961721c84ba6af41332b06149ef7d"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "钓台  其二",
        "preface": "",
        "paragraphs": [
            "云台历历纪功臣，底事中间有子陵。",
            "未必故人同卧处，了无一语及中兴。"
        ],
        "notes": "",
        "id": "5e8377a74adfa6ab5363eaa021596b4a"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "子规",
        "preface": "",
        "paragraphs": [
            "举目山河恼客怀，百年前事总尘埃。",
            "如何爱劝人归去，倒引南人入汴来。"
        ],
        "notes": "",
        "id": "8c784ee6203af640df207cfe790d8572"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "传闻",
        "preface": "",
        "paragraphs": [
            "力战奚忧曳落河，可怜重阃亦投戈。",
            "后来未可轻东晋，虽是清谈死节多。"
        ],
        "notes": "",
        "id": "ed99bab2fb840f95beea419e78e2cf1d"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "题渊明像  其一",
        "preface": "",
        "paragraphs": [
            "漉酒不孤头上巾，醉来万事等浮尘。",
            "谁家三径无松竹，肯说昨非能几人。"
        ],
        "notes": "",
        "id": "a212dbb09b3f9eb54a9e5f71d200f16d"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "题渊明像  其二",
        "preface": "",
        "paragraphs": [
            "仕晋何心更仕刘，知几闻早去来休。",
            "多君不肯腰轻折，非为区区县督邮。"
        ],
        "notes": "",
        "id": "3d63612c483c1b7d7e6b50ae711f5e80"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "书罗公碑阴",
        "preface": "",
        "paragraphs": [
            "人家落落堕荒丘，碑带苔痕独字留。",
            "博陆脊梁扶日月，中郎名笔法春秋。",
            "一抔谁下寻坟马，片石今供砺角牛。",
            "惟有斜阳闲照管，肯随鸦影上螭头。"
        ],
        "notes": "",
        "id": "2997094e97120f1fdeae5049ff3a204f"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "次韵臞山顺处斋",
        "preface": "",
        "paragraphs": [
            "丧乱逾三载，孤高配九秋。",
            "日方行北陆，江不改东流。",
            "诗入中年老，官逢世变休。",
            "仲将头雪白，摇落更多愁。"
        ],
        "notes": "",
        "id": "19d6c13d416e7821ea4a6085d346309c"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "春夜",
        "preface": "",
        "paragraphs": [
            "雨浥梨花粉泪香，一痕淡月照修廊。",
            "春来只是寻常夜，惟有杜鹃添觉长。"
        ],
        "notes": "",
        "id": "db0ec8b8c54fd72c83aa5dacd34bd0e9"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "君马黄",
        "preface": "",
        "paragraphs": [
            "君马黄，我马骊。",
            "白玉为勒络青丝，与君并辔河水湄。",
            "河上扑扑杨花飞，杨花飞飞送客人。",
            "生别离，良可惜。",
            "愿君鞭影去迟迟，莫学杨花各南北。"
        ],
        "notes": "",
        "id": "8c0b6872de099051e9f6cc25b339cd44"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "元宵",
        "preface": "",
        "paragraphs": [
            "偶然散策无寻访，何限伤心强笑歌。",
            "世味正如春酒淡，市灯不及月华多。",
            "人生只合且如此，国势遂成无奈何。",
            "年少尚装胡旋舞，不知舞破几山河。"
        ],
        "notes": "",
        "id": "cedbd28da68bd1a31171bf49f11edebc"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "次韵徐君载见寄",
        "preface": "",
        "paragraphs": [
            "不必相逢啸语春，本然心迹自相亲。",
            "青山我已卧三载，白社君今与一人。",
            "乱后事非京国旧，雨余秋共客愁新。",
            "躬耕谷口云应满，何处堪寻郑子真。"
        ],
        "notes": "",
        "id": "b614ce29631ef42a173f606ceb9175f7"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "淡圃兄生辰有诗次韵  其一",
        "preface": "",
        "paragraphs": [
            "来寿吾兄玉局仙，郎君亦自醉颓然。",
            "乱离难得团𪢮日，清健何须少壮年。",
            "投老宦情云在壑，忧时心事日行天。",
            "遐龄此去应如鹤，蕙帐月寒相对眠。"
        ],
        "notes": "",
        "id": "1315842d133250b7aad0c203a5966a5f"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "淡圃兄生辰有诗次韵  其二",
        "preface": "",
        "paragraphs": [
            "时危安乐是神仙，默有扶持岂偶然。",
            "林下且须坚晚节，尊前未用说明年。",
            "穷通莫计惟期寿，兴废难言頼有天。",
            "恨杀飘蓬白头弟，十年风雨别州眠。"
        ],
        "notes": "",
        "id": "203f8a6a5e608624acf1d0e1921a2ad4"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "金山寺前泛舟西下",
        "preface": "",
        "paragraphs": [
            "机舂坎坎水潺潺，曲折舟行乱石间。",
            "无数水禽飞不起，杜鹃花满夕阳山。"
        ],
        "notes": "",
        "id": "a84ccdac1ccb10671ed13ddaefe4b955"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "九日止诸少登高",
        "preface": "",
        "paragraphs": [
            "尘埃漠漠一千里，风雨潇潇十四陵。",
            "立得身高愁转甚，龙山从此不须登。"
        ],
        "notes": "",
        "id": "55cc4647c49794f422bb74339d8f5e20"
    }
]