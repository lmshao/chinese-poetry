[
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "山居杂兴  其一",
        "preface": "",
        "paragraphs": [
            "老夫晨沐罢，还卧看云行。",
            "发短便巾小，衰容怯镜明。",
            "空林存竹意，破屋带泉声。",
            "自喜诗棋外，无营梦亦清。"
        ],
        "notes": "",
        "id": "962a36caea3270ea7de09fe319d1e25a"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "山居杂兴  其二",
        "preface": "",
        "paragraphs": [
            "青山意自足，扰扰复何之。",
            "见客从衣破，哦诗任饭迟。",
            "蔬畦耕犊草，匏架落蝉枝。",
            "逆境偷贫乐，休兵未可期。"
        ],
        "notes": "",
        "id": "2b0ac1183237822f9d6b2d6240e17579"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "山居杂兴  其三",
        "preface": "",
        "paragraphs": [
            "村落兵戈后，江湖几杖前。",
            "索居兼屏燕，幽梦反宜蝉。",
            "茅舍分炊火，苔砖出酿泉。",
            "家贫思辟谷，非是博长年。"
        ],
        "notes": "",
        "id": "b92ed1ef7b29f0076eda112eeeb1cd18"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "家兄有和再用韵  其一",
        "preface": "",
        "paragraphs": [
            "隔林看日落，出户对天行。",
            "久乱人情变，长贫心事明。",
            "虹拖城郭势，河泻甲兵声。",
            "谁似秋来水，能于浊世清。"
        ],
        "notes": "",
        "id": "56a836c74a62938bb17ab0cea3a89145"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "家兄有和再用韵  其二",
        "preface": "",
        "paragraphs": [
            "故人在何处，清梦或逢之。",
            "老树秋声早，深窗曙色迟。",
            "湿萤粘露草，惊鸟徙风枝。",
            "琴破才支卧，知无钟子期。"
        ],
        "notes": "",
        "id": "daaeb7c533494c0c9a66fd6a5d84634c"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "家兄有和再用韵  其三",
        "preface": "",
        "paragraphs": [
            "乱离生世晚，衰白在人前。",
            "云水飞饥鹤，山林付乱蝉。",
            "日今行黑道，人有隔黄泉。",
            "晷渐秋来短，愁长亦敌年。"
        ],
        "notes": "",
        "id": "019f3337b7f4f25a919f9b1eebf2715c"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "舟中",
        "preface": "",
        "paragraphs": [
            "水月长依梦，江天半入诗。",
            "断崖云欲落，危岸树多欹。",
            "天晓雁先起，舟行客未知。",
            "雪霜篷隔断，何得上吟髭。"
        ],
        "notes": "",
        "id": "34d8ba430a03938e33ada3de48060058"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "屡庸军马后相过",
        "preface": "",
        "paragraphs": [
            "相疏怜各病，相见贺更生。",
            "久乱诗书废，长贫门户清。",
            "晨炊才脱粟，夜卧亦班荆。",
            "祇有悲秋卷，多于未受兵。"
        ],
        "notes": "",
        "id": "df97764d3f2d32751ee5f36190fee38d"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "番阳道中",
        "preface": "",
        "paragraphs": [
            "督府春移檄，江城昼撤花。",
            "好书如隔世，久客似无家。",
            "畏路多言虎，荒村半是鸦。",
            "道逢西北客，挥泪问京华。"
        ],
        "notes": "",
        "id": "23d77153611d5744c074c76989c1b246"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "兵火后野望  其一",
        "preface": "",
        "paragraphs": [
            "干戈连万国，丘壑卧三年。",
            "虎啸黄茅地，鸦屯白骨田。",
            "渴虹疑竭海，腥雾欲沈天。",
            "摇落前朝老，长怀鲁仲连。"
        ],
        "notes": "",
        "id": "cd47d6d1bd4b190314ff385d8f1fd4d6"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "兵火后野望  其二",
        "preface": "",
        "paragraphs": [
            "江村兵火后，月色似长淮。",
            "鼓角连秋思，风尘带客怀。",
            "诸公朝漠北，一老哭天涯。",
            "犹幸舂陵夜，葱葱气尚佳。"
        ],
        "notes": "",
        "id": "1560b58389aa44aa516cfc46a4be7492"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "汉阳城",
        "preface": "",
        "paragraphs": [
            "汉阳城上望，天色欲苍黄。",
            "云去仍清野，人稀半战场。",
            "江分青草断，山接白云长。",
            "一掬中原泪，凄凉对夕阳。"
        ],
        "notes": "",
        "id": "9fe7e08fa625489d167d740d5e0ac6fc"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "钓台  其一",
        "preface": "",
        "paragraphs": [
            "归去江头伸脚眠，不烦太史验星躔。",
            "一丝千古经纶在，不为东都二百年。"
        ],
        "notes": "",
        "id": "2b099118c91bfa81b94c470c3e343ddf"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "钓台  其二",
        "preface": "",
        "paragraphs": [
            "云台历历纪功臣，底事中间有子陵。",
            "未必故人同卧处，了无一语及中兴。"
        ],
        "notes": "",
        "id": "90fc2f3c5708be968c2005fcab210f2d"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "子规",
        "preface": "",
        "paragraphs": [
            "举目山河恼客怀，百年前事总尘埃。",
            "如何爱劝人归去，倒引南人入汴来。"
        ],
        "notes": "",
        "id": "a357dba45cf5effedcd9154e810ccf3c"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "传闻",
        "preface": "",
        "paragraphs": [
            "力战奚忧曳落河，可怜重阃亦投戈。",
            "后来未可轻东晋，虽是清谈死节多。"
        ],
        "notes": "",
        "id": "618cc6ef448c95f8f6473952f41751fd"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "题渊明像  其一",
        "preface": "",
        "paragraphs": [
            "漉酒不孤头上巾，醉来万事等浮尘。",
            "谁家三径无松竹，肯说昨非能几人。"
        ],
        "notes": "",
        "id": "6e9395e4a4c68e16d03f138d7ab21412"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "题渊明像  其二",
        "preface": "",
        "paragraphs": [
            "仕晋何心更仕刘，知几闻早去来休。",
            "多君不肯腰轻折，非为区区县督邮。"
        ],
        "notes": "",
        "id": "8db3b2fd39fbed2b65105a8467664fa2"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "书罗公碑阴",
        "preface": "",
        "paragraphs": [
            "人家落落堕荒丘，碑带苔痕独字留。",
            "博陆脊梁扶日月，中郎名笔法春秋。",
            "一抔谁下寻坟马，片石今供砺角牛。",
            "惟有斜阳闲照管，肯随鸦影上螭头。"
        ],
        "notes": "",
        "id": "aaaa0f84d15df2bc668ef2d03534a5ae"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "次韵臞山顺处斋",
        "preface": "",
        "paragraphs": [
            "丧乱逾三载，孤高配九秋。",
            "日方行北陆，江不改东流。",
            "诗入中年老，官逢世变休。",
            "仲将头雪白，摇落更多愁。"
        ],
        "notes": "",
        "id": "6f461d20f9ab0c8869a832208809a77b"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "春夜",
        "preface": "",
        "paragraphs": [
            "雨浥梨花粉泪香，一痕淡月照修廊。",
            "春来只是寻常夜，惟有杜鹃添觉长。"
        ],
        "notes": "",
        "id": "583457020582bd4b785d5eeebf375c5a"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "君马黄",
        "preface": "",
        "paragraphs": [
            "君马黄，我马骊。",
            "白玉为勒络青丝，与君并辔河水湄。",
            "河上扑扑杨花飞，杨花飞飞送客人。",
            "生别离，良可惜。",
            "愿君鞭影去迟迟，莫学杨花各南北。"
        ],
        "notes": "",
        "id": "5dbaee7a5db1154b2173d1492bd14fe4"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "元宵",
        "preface": "",
        "paragraphs": [
            "偶然散策无寻访，何限伤心强笑歌。",
            "世味正如春酒淡，市灯不及月华多。",
            "人生只合且如此，国势遂成无奈何。",
            "年少尚装胡旋舞，不知舞破几山河。"
        ],
        "notes": "",
        "id": "d1447fb8a352c49ab02b424abc99fb60"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "次韵徐君载见寄",
        "preface": "",
        "paragraphs": [
            "不必相逢啸语春，本然心迹自相亲。",
            "青山我已卧三载，白社君今与一人。",
            "乱后事非京国旧，雨余秋共客愁新。",
            "躬耕谷口云应满，何处堪寻郑子真。"
        ],
        "notes": "",
        "id": "0855fdf390f45793ecb246f603e68249"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "淡圃兄生辰有诗次韵  其一",
        "preface": "",
        "paragraphs": [
            "来寿吾兄玉局仙，郎君亦自醉颓然。",
            "乱离难得团𪢮日，清健何须少壮年。",
            "投老宦情云在壑，忧时心事日行天。",
            "遐龄此去应如鹤，蕙帐月寒相对眠。"
        ],
        "notes": "",
        "id": "1eb005d709e35fbbdaddce2880c0b798"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "淡圃兄生辰有诗次韵  其二",
        "preface": "",
        "paragraphs": [
            "时危安乐是神仙，默有扶持岂偶然。",
            "林下且须坚晚节，尊前未用说明年。",
            "穷通莫计惟期寿，兴废难言頼有天。",
            "恨杀飘蓬白头弟，十年风雨别州眠。"
        ],
        "notes": "",
        "id": "47fa06e12eaa3cfb320d767f4d68904e"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "金山寺前泛舟西下",
        "preface": "",
        "paragraphs": [
            "机舂坎坎水潺潺，曲折舟行乱石间。",
            "无数水禽飞不起，杜鹃花满夕阳山。"
        ],
        "notes": "",
        "id": "8859f5a3946c0b55ef49d7c51f50b17b"
    },
    {
        "author": "艾可翁",
        "dynasty": "宋",
        "type": "诗",
        "rhythmic": "",
        "title": "九日止诸少登高",
        "preface": "",
        "paragraphs": [
            "尘埃漠漠一千里，风雨潇潇十四陵。",
            "立得身高愁转甚，龙山从此不须登。"
        ],
        "notes": "",
        "id": "85a51569a96d84ddfbd1292d97408136"
    }
]