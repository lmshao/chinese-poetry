[
    {
        "author": "艾可叔",
        "dynasty": "宋",
        "type": "诗",
        "rhythmic": "",
        "title": "次韵赵绣使题金鳌稳处",
        "preface": "",
        "paragraphs": [
            "突兀霜崖俯雪洲，时时登览唤渔舟。",
            "溪分南北地初合，月在山间天共流。",
            "三两可人曾此会，百千年后复谁游。",
            "桑田不变金鳌健，祇恐吟翁白尽头。"
        ],
        "notes": "",
        "id": "ccaa61abcc7edcfe9a0450c549c9aae7"
    },
    {
        "author": "艾可叔",
        "dynasty": "宋",
        "type": "诗",
        "rhythmic": "",
        "title": "浮梁金鳌山",
        "preface": "",
        "paragraphs": [
            "鳌骨分明露浅洲，登临几度泛虚舟。",
            "人生天地蜉蝣寄，世事江河日夜流。",
            "前后朗吟坡老赋，逍遥终羡漆园游。",
            "子真谷口今成趣，不为红尘枉白头。"
        ],
        "notes": "",
        "id": "8b777556d4946ab453280c8dd6f28af9"
    },
    {
        "author": "艾可叔",
        "dynasty": "宋",
        "type": "诗",
        "rhythmic": "",
        "title": "晚秋归自京",
        "preface": "",
        "paragraphs": [
            "红尘两脚几时休，此度真成浪漫游。",
            "倦买夜船过钓濑，渴呼腊盏试龙游。",
            "菊前疏雨重阳信，天际孤云万里愁。",
            "昨夜江头乡国梦，已随明月度西楼。"
        ],
        "notes": "",
        "id": "5346cbf5b01464369aefd9b52d0b5a5a"
    },
    {
        "author": "艾可叔",
        "dynasty": "宋",
        "type": "诗",
        "rhythmic": "",
        "title": "樟镇夜泊",
        "preface": "",
        "paragraphs": [
            "醉却长年懒著篙，聊依山市泊江臯。",
            "船收蒲席风初定，人卧芦花月正高。",
            "时有沙禽惊客梦，厌听枥马龁空槽。",
            "晓来细雨秋烟湿，意思三分是楚骚。"
        ],
        "notes": "",
        "id": "30af6786cafce318c210f52bfea6c962"
    },
    {
        "author": "艾可叔",
        "dynasty": "宋",
        "type": "诗",
        "rhythmic": "",
        "title": "临江褒忠庙题",
        "preface": "",
        "paragraphs": [
            "忆昔狼烽谍报忙，空拳支敌出仓惶。",
            "齿寒谁解婴城守，舌在公还骂贼亡。",
            "秦伯早能怜楚使，张君未必死睢阳。",
            "西风吹起英雄恨，断础凄烟泪两行。"
        ],
        "notes": "",
        "id": "8a242b5b70536295e0204a01ad53d09d"
    },
    {
        "author": "艾可叔",
        "dynasty": "宋",
        "type": "诗",
        "rhythmic": "",
        "title": "金陵晚眺",
        "preface": "",
        "paragraphs": [
            "星移物换千年事，虎踞龙蟠万雉城。",
            "归巷乌衣秋缥缈，点州白鹭雪分明。",
            "江分南北天为限，淮接东西地最平。",
            "目断青峰是何处，单于吹角莫云横。"
        ],
        "notes": "",
        "id": "b13f78c9289626366844650779a16acb"
    },
    {
        "author": "艾可叔",
        "dynasty": "宋",
        "type": "诗",
        "rhythmic": "",
        "title": "正月晦日西归舟中作",
        "preface": "",
        "paragraphs": [
            "宦情一片莫云浮，归兴双溪春水流。",
            "惜别长官携酒盏，送行诗友候津头。",
            "人方挟弹窥黄雀，我不知机愧白鸥。",
            "数夕打篷风更雨，并无明月载空舟。"
        ],
        "notes": "",
        "id": "8c990f87672da9044a933e118f1a9b26"
    },
    {
        "author": "艾可叔",
        "dynasty": "宋",
        "type": "诗",
        "rhythmic": "",
        "title": "中秋风雨",
        "preface": "",
        "paragraphs": [
            "一年佳节又虚逢，恼杀江湖白发翁。",
            "滴梦欲残蕉叶雨，吹愁不断蓼花风。",
            "阴晴明晦天无准，离合悲欢态不同。",
            "聊买香醪作清赏，烛光闲对木犀红。"
        ],
        "notes": "",
        "id": "9c6651d617cfc3f0051b9c7dd285b5fa"
    },
    {
        "author": "艾可叔",
        "dynasty": "宋",
        "type": "诗",
        "rhythmic": "",
        "title": "江南归附后不仕述怀",
        "preface": "",
        "paragraphs": [
            "舟在中流进退难，发虽种种此心丹。",
            "死为元亮终书晋，生是留侯本事韩。",
            "贫贱不忧知有道，乱离最幸是无官。",
            "岁寒谁似东篱菊，禁得投簪日日看。"
        ],
        "notes": "",
        "id": "ac71769e99054610b935517c1ae33945"
    },
    {
        "author": "艾可叔",
        "dynasty": "宋",
        "type": "诗",
        "rhythmic": "",
        "title": "整裘袍",
        "preface": "",
        "paragraphs": [
            "袍剪新蓝衬淡黄，官宣粲粲照巾箱。",
            "倩人细熨波涛皱，为我重缝云雾香。",
            "入手虽轻荣赐重，此身差短感恩长。",
            "微忱称报惭无路，空把山龙补舜裳。"
        ],
        "notes": "",
        "id": "034ab8f7a456ab3ce8019f4c2ad56db7"
    },
    {
        "author": "艾可叔",
        "dynasty": "宋",
        "type": "诗",
        "rhythmic": "",
        "title": "东上拜罗首墓",
        "preface": "",
        "paragraphs": [
            "驿道百年墓，征衣四世孙。",
            "冲风行木叶，藉雪拜松根。",
            "老觉貂裘敝，贫惟铁砚存。",
            "倘徼先世福，犹足醉丘原。"
        ],
        "notes": "",
        "id": "2d3830eee4f08cfeaa8f8b922a707647"
    },
    {
        "author": "艾可叔",
        "dynasty": "宋",
        "type": "诗",
        "rhythmic": "",
        "title": "穷达",
        "preface": "",
        "paragraphs": [
            "穷达宁无分，逢迎费折腰。",
            "人情剡溪纸，世事浙江潮。",
            "冻井和冰汲，寒山带雪樵。",
            "子云虽寂寞，庄叟得逍遥。"
        ],
        "notes": "",
        "id": "00d832040a0f2544a65be436d2e00aba"
    },
    {
        "author": "艾可叔",
        "dynasty": "宋",
        "type": "诗",
        "rhythmic": "",
        "title": "木棉",
        "preface": "",
        "paragraphs": [
            "收来老茧倍三春，匹似真棉白一分。",
            "车转轻雷秋纺雪，弓弯半月夜弹云。",
            "衣裘卒岁吟翁暖，机杼终年织妇勤。",
            "闻得上方存节俭，区区欲献野人芹。"
        ],
        "notes": "",
        "id": "3fd0fdf5a5b7721c2144cf28101b90ed"
    },
    {
        "author": "艾可叔",
        "dynasty": "宋",
        "type": "诗",
        "rhythmic": "",
        "title": "渡鉴潭望郑宜之白雪别墅",
        "preface": "",
        "paragraphs": [
            "小驱满砄是尘埃，逢好江山眼为开。",
            "贺老生涯鉴湖曲，希夷别墅白云堆。",
            "欲寻溪叟挐舟去，却被山灵勒驾回。",
            "忆共吟边曾有约，夜深应晤抱琴来。"
        ],
        "notes": "",
        "id": "7255d92b4c8001c08e6b29b351f2f7e2"
    }
]